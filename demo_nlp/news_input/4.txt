ล่าหนุ่มวัยฉกรรจ์ โจรวิ่งราวทองจากร้านในห้างโลตัส กลางเมืองสุราษฎร์ฯ ทำทีขอดูสร้อยหัวมังกร ก่อนคว้าเส้นหนัก 2 บาท ค่าร่วมครึ่งแสน วิ่งไปขึ้นจยย.ขี่หนี คาดกบดานในหมู่บ้าน 
เมื่อเวลา 16.00 น. วันที่ 7 ธ.ค. ศูนย์วิทยุ 191 สภ.เมืองสุราษฎร์ธานี รับแจ้งเหตุคนร้ายวิ่งราวทรัพย์สร้อยคอทองคำที่ห้างทองบูรพา ในห้างสรรพสินค้าโลตัส สาขาสุราษฎร์ธานี ถ.เลี่ยงเมือง อ.เมืองสุราษฎร์ธานี พ.ต.ท.นิพล ชาตรี รอง ผกก.ป.พร้อม พ.ต.ท.ทวีศิลป์ ลักษณะแพ่ง สวป.และพ.ต.ต.มงคล มากขนอน ร้อยเวร นำกำลังไปตรวจสอบพบที่เกิดเหตุอยู่บนชั้น 2 ของห้างสรรพสินค้าโลตัส 
จากการสอบสวน เบื้องต้นทราบว่า คนร้ายเป็นชายอายุประมาณ 30 ปี สวมเสื้อสีขาว กางเกงขายาวสีดำ สวมหมวกสีดำ ทำทีไปขอดูสร้อยคอทองคำที่ร้านดังกล่าว เพื่อจะซื้อทอง เมื่อพนักงานหยิบสร้อยคอทองคำ แบบสร้อยลายหกเสาหัวมังกร น้ำหนัก 2 บาท มูลค่าประมาณ 50,000 บาทให้ดู คนร้ายฉวยโอกาสวิ่งลงมาชั้นล่างไปขึ้นรถจักรยานยนต์ฮอนด้า รุ่นสกู๊ปปี้ไอ สีชมพู-ฟ้า-ขาว ไม่ทราบแผ่นป้ายทะเบียนที่จอดอยู่ข้างกำแพงของห้างโลตัส สวมหมวกกันน็อกครึ่งใบ ขับขี่มุ่งหน้าไปทางแยกตาปาน หนีไปทางบ้านท่าแขก หมู่ 5 ต.มะขามเตี้ย อ.เมืองสุราษฎร์ธานี ตำรวจกำลังติดตามอย่างเร่งด่วน คาดว่าจะซ่อนตัวกบดานอยู่ในหมู่บ้านบริเวณดังกล่าว