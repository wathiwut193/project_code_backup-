เหยื่อเขยโหดสะเทือนใจ 3ปีก่อนเสียพ่อ-ปีนี้ดับยกครัว! 3ปีที่แล้วเสียพ่อ ปีใหม่ปีนี้เสียยกครัว! เหยื่อเขยโหดรัว 9 มม. "ปาดน้ำตาไม่เหลือใครแล้ว" หลังแม่ ญาติ หลานๆตายยกครัว 7 ศพ
อังคารที่ 1 มกราคม 2562 เวลา 12.35 น.จากกรณี นายสุชีพ ศรสังข์ ลูกเขยโหดซดเหล้าย้อมใจ ก่อนเดินเข้าไปยิงใส่ญาติพี่น้องฝ่ายเมียด้วยปืน 9 มม. รวมทั้งยิงใส่แม่ยายและลูกตัวเองที่นอนอยู่ในบ้าน แล้วระเบิดสมองตัวเองตายตามหนีความผิดไปด้วย รวม 7 ศพ ที่ จ.ชุมพร เมื่อช่วงกลางดึกวานนี้ (31 ธ.ค.) ที่ผ่านมา 
ล่าสุดเมื่อวันที่ 1 ม.ค. ผู้สื่อข่าวรายงานว่า ชาวบ้านที่ทราบข่าวเหตุร้ายต่างพากันเดินทางไปยังบ้านเลขที่ 86 หมู่ที่ 8 ต.พะโต๊ะ อ.พะโต๊ะ เพื่อร่วมไว้อาลัย โดยวันนี้เมื่อ 3 ปีที่แล้ว นายวิลาศ อ่อนมุกข์ พ่อของครอบครัวนี้ก็จากไปในวันขึ้นปีใหม่พอดี ซึ่งตรงกับจากการไปของ นางงุด อ่อนมุกข์ อายุ 71 ปี ที่เสียชีวิตพร้อมลูกๆ หลานๆ โดยพบว่าบ้านที่เกิดเหตุเต็มไปด้วยกองเลือด มีเพียง นายทินกร อ่อนมุกข์ ลูกชายคนสุดท้องของครอบครัวนี้ที่รอดชีวิตมาอย่างหวุดหวิด เพราะโดนพี่เขยยิงเข้าที่ท้องแล้วแกล้งตาย แต่ขณะนี้ก็ยังคงอยู่อาการช็อกสุดขีดร่ำไห้สะเทือนกับเหตุการณ์ที่เกิดขึ้น ตำรวจจึงต้องรอสอบปากคำต่อไป.
