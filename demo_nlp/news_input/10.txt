น้องดูใจพี่ไม่ทัน! ปืนเป่าขมับคาที่ทิ้งจม.ไม่มีใครเห็นใจ
ปีใหม่อยู่คนเดียวเครียดจัด.. "หนุ่มแมสเซนเจอร์" โทรหาน้องสาวบ่นอยากตาย ก่อนคว้าปืน .38 เป่าขมับปลิดชีพตัวเอง ทิ้งจดหมายตัดพ้อไม่มีใครเห็นใจ
อังคารที่ 1 มกราคม 2562 เวลา 17.15 น.เมื่อวันที่ 1 ม.ค. ร.ต.อ.ธนากร ยอดแก้ว รองสว.(สอบสวน) สน.ลาดพร้าว รับแจ้งเหตุมีคนถูกยิงเสียชีวิตภายในห้องเช่าแห่งหนึ่ง ในซอยลาดพร้าว 101 แยก 48 (ซอยบ่อปลา) ถนนลาดพร้าว แขวงคลองจั่น เขตบางกะปิ กรุงเทพฯ จึงรุดไปตรวจสอบพร้อมเจ้าหน้าที่ฝ่ายสืบสวน เจ้าหน้าที่กองพิสูจน์หลักฐาน (พฐ.) แพทย์นิติเวช รพ.ตำรวจ และเจ้าหน้าที่มูลนิธิร่วมกตัญญู ที่เกิดเหตุเป็นแมนชั่นสูง 4 ชั้น ห้องเกิดเหตุอยู่บนชั้นที่ 2 ห้องเลขที่ 13 ภายในห้องพบศพ นายศุภสิทธิ์ แก้วทองหลาง อายุ 33 ปี อาชีพแมสเซนเจอร์ สภาพนอนหงายอยู่บริเวณหน้าโต๊ะญี่ปุ่นมีบาดแผลถูกยิงที่ขมับขวา จากการตรวจสอบพบอาวุธปืนไทยประดิษฐ์ 1 กระบอกตกอยู่ ใกล้กันพบจดหมายลาตายเขียนตัดพ้อว่าทำนองไม่มีใครเห็นใจ จึงได้รวบรวมไว้เป็นหลักฐาน
จากการสอบสวน น.ส.ศิริพร แก้วทองหลาง อายุ 25 ปี น้องสาวผู้ตาย ให้การว่า เมื่อช่วงสายพี่ชายโทรไปหาบ่นว่าอยากตาย ตนก็ปลอบใจว่าอย่าคิดมากก่อนจะรีบเดินทางมาหาก็พบว่าประตูห้องถูกล็อกจากด้านใน ตะโกนเรียกแล้วแต่ไม่มีใครตอบจึงแจ้งผู้จัดการแมนชั่นให้ปีนไปดูในช่องระบายอากาศพบพี่ชายนอนอยู่จึงช่วยกันงัดประตูเข้าไปพบว่ายิงตัวเองเสียชีวิตแล้ว ทั้งนี้คาดว่าผู้ตายอาจเครียดจัดจึงตัดสินใจจบชีวิตตัวเองเพื่อหนีปัญหา อย่างไรก็ตาม เจ้าหน้าที่ได้สอบปากคำพยานก่อนจะส่งศพไปชันสูตรหาสาเหตุการตายที่แท้จริงต่อไป 