ตร.เมืองสุโขทัย เรียกสอบเพื่อนพนักงาน พยานคดีผัวหึงโหด อุ้มลูกวัย 4 ขวบบุกยิงเมียดับคาเซเว่น คาดเตรียมออกหมายจับภายในวันนี้ พร้อมประสานพ่อแม่ผู้ต้องหา กล่อมมอบตัว
จากกรณี เกิดเหตุหนุ่มอุ้มลูกชายวัย 4 ขวบ บุกจ่อยิงเมียภายใน ร้านสะดวกซื้อแห่งหนึ่ง ซึ่งตั้งอยู่ภายในปั๊มน้ำมันบริเวณสี่เเยกคลองโพธิ์ อ.เมือง จ.สุโขทัย ทราบชื่อผู้เสียชีวิตคือ น.ส.สุพิชฌาย์ สาทเทศ อายุ 31 ปี โดยเหตุเกิดเมื่อช่วงค่ำที่ผ่านมา (3 ธ.ค.) 
ส่วนคนร้ายทราบว่าเป็นแฟนหนุ่มของผู้เสียชีวิตทราบชื่อ นายไพโรจน์ เกิดช้ำ อายุ 27 ปี อยู่บ้านเลขที่ 291/3 ม.6 ต.บ้านสวน อ.เมือง จ.สุโขทัย ภายหลังก่อเหตุได้หลบหนีไปไม่ทราบเส้นทาง โดยพบว่า ทั้งคู่อยู่กินกันมาเป็นเวลา 5 ปี และมีปากเสียงกันอยู่บ่อยครั้งโดยพบว่า กล้องวงจรปิดภายในร้านสามารถจับภาพนาทียิงได้ ตามที่เสนอข่าวไปแล้วนั้น
ความคืบหน้าล่าสุด เมื่อช่วงเช้าวันที่ 4 ธ.ค.61 ผู้สื่อข่าวรายงานว่า พ.ต.ท.ณรงค์ อุตบัววงศ์ สว.(สอบสวน) สภ.เมืองสุโขทัย ได้เรียกพนักงานร้านสะดวกซื้อผู้ที่อยู่ในเหตุการณ์มาสอบปากคำที่ สภ.เมืองสุโขทัย เพื่อทำสำนวนคดี ก่อนที่จะออกหมายจับให้เสร็จภายในวันนี้ ทั้งนี้เจ้าหน้าที่ตำรวจได้ประสานไปยังพ่อและแม่ของนายไพโรจน์ ผู้ต้องหาที่ยิงภรรยาตัวเอง ให้เกลี้ยกล่อมให้นายไพโรจน์ ให้มามอบตัวสู้คดีในชั้นศาล อย่างไรก็ตามคาดว่า จะได้ตัวนายไพโรจน์ ในเร็ววันนี้.