ผวา!กลิ่นศพฆ่าถ่วงน้ำโขงโชย ทำบุญสวดส่งวิญญาณ
ชาวบ้านริมตลิ่งบ้านสำราญเหนือ ริมน้ำโขง พร้อมใจนิมนต์พระสงฆ์ทำบุญสวดส่งวิญญาณให้ศพชายนิรนามถูกฆ่าผ่าท้องถ่วงน้ำ หลังได้กลิ่นศพโชยจนไม่สบายใจและเกิดความกังวล
อังคารที่ 1 มกราคม 2562 เวลา 12.43 น.จากกรณีตำรวจ สภ.เมืองนครพนม เข้าตรวจสอบศพชายเสียชีวิตลอยน้ำโขง ริมตลิ่งบ้านสำราญเหนือ ต.อาจสามารถ อ.เมือง จ.นครพนม พบถูกยัดมากับกระสอบป่านขนาดใหญ่ เมื่อแกะออกพบศพชายไม่ทราบสัญชาติ ผิวขาว อายุราว 30-40 ปี สูง 170 ซม. ลำคอถูกรัดด้วยเชือกป่านขนาดใหญ่ มือทั้งสองข้างมีกุญแจมือสับไขว้ด้านหน้า แผ่นหลังเปื่อยมีหนอนไต่ หน้าท้องถูกผ่ายัดด้วยเสาปูนความยาว 1 เมตร สันนิษฐานว่าเพื่อให้มีน้ำหนักถ่วงจมน้ำ และมีข่าวลือสะพัดว่าอาจจะเป็นนายสุรชัย แซ่ด่าน นักเคลื่อนไหวทางการเมือง วัย 75 ปี ตามที่เสนอไปแล้วนั้น
คืบหน้าเมื่อเวลา 10.30 น. วันที่ 1 ม.ค. นางศิริรัตน์ จันทโคตร ผู้ใหญ่บ้านสำราญเหนือ หมู่ 2 ต.อาจสามารถ อ.เมือง จ.นครพนม พร้อมชาวบ้าน นิมนต์พระสงฆ์จากวัดจอมพาราวาส จำนวน 4 รูป ทำพิธีสวดชักอนิจจาบังสุกุลตามคติความเชื่อของคนอีสานในลุ่มแม่น้ำโขง เพื่อส่งวิญญาณของศพชายนิรนามที่ถูกฆ่าคว้านท้องถ่วงศพแม่น้ำโขง ให้ไปผุดไปเกิดอย่ามีเวรแก่กันและกัน โดยยายบุญเริ่ม คำบัว อายุ 73 ปี เปิดเผยว่า หลังพบศพดังกล่าวแล้ว ชาวบ้านรู้สึกไม่สบายใจ บางคนระหว่างนอนหลับพักผ่อนอยู่ที่บ้านจะได้กลิ่นศพโชยมา เกิดความกังวล จึงปรึกษาหารือกันว่า ช่วงเช้าทำบุญที่วัดจอมพาราวาส ต้อนรับปีใหม่ 2562 และถวายเพลพระที่ริมตลิ่ง บริเวณที่พบศพลอยอืดมาติดชายฝั่ง ซึ่งทุกหลังคาเรือนจึงร่วมใจกันนำอาหารหวานคาวมายังศาลาชุมชน เพื่อทำพิธีสวดอนิจจาชักบังสุกุล.