

คนร้ายยิงสังหารโหด เจาะหัวจากด้านหลัง "ช่างวัดดังหลังสวน" พบเป็นศพลอยคลองแม่เล ชาวบ้านได้ยินเสียงปืนกลางดึก ตำรวจตั้ง 2 ปม ชู้สาว-ยาเสพติด โยงผู้มีอิทธิพลท้องถิ่น

(17 ก.พ.) พ.ต.ต.ระนอง ชุมพินิจ สว.ส. สภ.อ.หลังสวน จ.ชุมพร ได้รับแจ้งพบศพลอยอยู่ในคลองแม่เล หมู่ที่ 1 ต.ท่ามะพลา อ.หลังสวน จึงได้เดินทางไปตรวจสอบ พร้อมด้วย พ.ต.ท.โยธินทร์ สิทธิโยธี รอง ผกก.ป. พ.ต.ท.กุศล หวังแก้ว สวป. พ.ต.ต.ฐิติณัฐฏ์ ศรีสังข์หน.ฉก.ภ.จว.ชุมพร ตำรวจกองพิสูจน์หลักฐานชุมพร หน่วยกู้ภัยหลังสวน ตร.สายตรวจสายสืบ

ที่เกิดเหตุ เจ้าหน้าที่พบร่างของ นายธเนศ หรือ หนึ่ง อายุ 25 ปี เสียชีวิตนอนคว่ำติดอยู่คันหินริมตลิ่ง สวมใส่เสื้อยืดสีแดง กางเกงขาสั้น ศพลอยอยู่ติดริมฝั่ง บริเวณฝายแม่เล จึงได้นำร่างขึ้นมาจากน้ำเพื่อทำการชันสูตรศพ พบว่า ถูกยิงเข้าที่ศีรษะด้านหลังขวา กระสุนทะลุหน้าผากด้านหน้าซ้าย ด้วยอาวุธปืนขนาด 9 มม. จำนวน 1 นัด

นอกจากนี้ยังตรวจพบปลอกกระสุนตกอยู่ในที่เกิดเหตุ และพบหลักฐานอื่นๆ อีกจำนวนหนึ่ง จึงนำศพส่ง รพ.หลังสวน เพื่อให้แพทย์ ชันสูตรอย่างละเอียดอีกครั้ง

จากการสอบถามเบื้องต้นชาวบ้านในละแวกใกล้ ทุกคนต่างยืนยันว่าไม่มีใครเห็นเหตุการณ์ แต่ได้ยินเสียงยิงปืนดังขึ้นเมื่อช่วงกลางดึกวานนี้ (16 ก.พ.) โดยสันนิษฐานว่า คนร้ายน่าจะมีไม่ต่ำน้อยกว่า 2 คน ได้ลวง นายธเนศ มาพูดคุยเรื่องที่มีข้อขัดแย้งกัน บริเวณริมคลอง ก่อนที่คนร้ายจะชักปืนจ่อยิงที่ศรีษะด้านหลัง 1 นัด ก่อนจะเหยื่อจะกลิ้งตกลงไปในคลอง จนกระทั่งชาวบ้านตกปลาไปพบเข้าในช่วงเที่ยงวันนี้

ส่วนสาเหตุการสังหารโหดครั้งนี้ น่าจะมาจากเหตุอยู่ 2 ประเด็น เนื่องจาก นายธเนศ เป็นคนต่างถิ่น เป็นคนอีสานที่มาเติบโตที่ จ.สุราษฏร์ธานี ก่อนจะมาประกอบอาชีพเป็นช่างทำฝ้าเพดาน ภายในวัดชื่อดังของ อ.หลังสวน ที่กำลังพัฒนาวัด ทำให้ นายธเนศ จึงได้มาอาศัย ใน ต.ท่ามะพลา เป็นเวลานาน

นายธเนศ ได้อยู่อาศัยกับผู้กว้างขวางคนหนึ่งในพื้นที่ โดยที่ผู้กว้างขวางคนดังกล่าวมีพฤติกรรมลอบค้ายาเสพติด นายธเนศได้เข้าไปพัวพันเกี่ยวกับการเสพยาไอซ์ จากคนที่เคยขยันทำงาน มีรายได้จำนวนหนึ่ง เมื่อเจอฤทธิ์ยาก็กลายเป็นคนขี้เกียจ ไม่ยอมไปทำงาน ทำให้ขาดรายได้ ซ้ำยังค้างจ่ายค่ายาเสพติดกับผู้กว้างขวางรายนี้

ส่วนอีกประเด็นทราบว่ามี นายธเนศ แอบมีสัมพันธ์เชิงชู้สาวกับสาวคนสนิทของผู้กว้างขวางคนดังกล่าวด้วย จึงอาจเป็นไปได้ที่ทำให้ผู้กว้างขวางรายนี้ ได้สั่งการให้ลูกน้องทำทีทวงถามค่ายาที่ติดค้างอยู่ แล้วจ่อยิงทิ้งคลอง เพื่อแก้แค้นประเด็นชู้สาว อย่างไรก็ตามทางเจ้าหน้าที่จะเร่งติดตามตัวคนร้ายมาดำเนินคดีตามกฎหมายต่อไป