ปภ.สุพรรณฯ นำตรวจจุด “แก๊งเด็กแว้น” ชน 2 สาวดับคาที่ ถ.สายบางลี่-วัดไผ่โรงวัว
12 ก.พ. 62 (21:30 น.)

(12 ก.พ. 62) ที่ จ.สุพรรณบุรี จากกรณี ภาพวงจรปิด จับภาพแก๊งเด็กแว้นซิ่งรถจักรยานยนต์แข่งขัน บนถนนหลวงสายบางลี่-วัดไผ่โรงวัว มุ่งหน้าไปทางวัดไผ่โรงวัว หมู่ 2 ต.เนินพระปรางค์ อ.สองพี่น้อง จ.สุพรรณบุรี ชน 2 สาวซึ่งขับขี่รถจักรยานยนต์กลับจากดูคอนเสิร์ตงานทำบุญขึ้นบ้านใหม่ที่บ้านหวายสอ หมู่ 2 ต.เนินพระปรางค์ อ.สองพี่น้อง จ.สุพรรณบุรี ซึ่งมีผู้เสียชีวิต และมีผู้ได้รับบาดเจ็บอีก 4 ราย
เหตุเกิดเมื่อช่วงกลางดึกวันที่ 25 ม.ค. 62 ที่ผ่านมา ขณะผู้เสียชีวิตจอดรถอยู่บนเส้นจราจรสีเหลืองกลางถนนเพื่อรอกลับรถ ทันใดนั้นมีแก๊งวัยรุ่นจำนวนมาก ขับขี่แข่งกันมาด้วยความเร็วสูง

จู่ๆ มีรถจักรยานยนต์ ยี่ห้อ ฮอนด้า ทะเบียน อกอ 175 กทม.ซึ่งมี นายสุชาติ  อายุ 25 ปี ที่ขับขี่แข่งกันมา พุ่งชนรถจักรยานยนต์ ยี่ห้อ ฮอนด้า ทะเบียน ขวจ 767 สุพรรณบุรี ซึ่งมี น.ส.ธัญญาเรศ อายุ 17 ปี คนขับ และ น.ส.จิดาภา อายุ 16 นั่งซ้อนท้ายจอดรอกลับรถอยู่กลางถนนเต็มแรง

ทำให้ น.ส.ธัญญาเรศ  คนขับเสียชีวิตคาที่ และรถจักรยานยนต์พังเสียหาย ส่วน น.ส.จิดาภา ได้รับบาดเจ็บสาหัส และ นายสุชาติ ไปเสียชีวิตที่ โรงพยาบาล นอกจากนี้รถคันก่อเหตุยังกระเด็นไปเฉี่ยวชนกับ จักรยานยนต์ของพวกเดียวกันที่ขับตามหลังอีก 2 คัน ทำให้มีผู้ได้รับบาดเจ็บอีก 4 คน

ล่าสุด นายธนัชเดช  มูลพันธุ์ รองผู้อำนวยการแขวงทางหลวงสุพรรณบุรี ที่ 1 พร้อมด้วย นายพงศธร หอมบุปผา หัวหน้าหมวดทางหลวงสองพี่น้องแขวงสุพรรณบุรี ที่ 2 (อู่ทอง) นางสำเริง  มีทอง หัวหน้าสำนักงานขนส่งสาขาสองพี่น้อง

ร่วมด้วย นายชัยวัฒน์  สุวรรณ ประทีป หัวหน้าฝ่ายป้องกันและบรรเทาสาธารณภัยจังหวัดสุพรรณบุรี นางวราภรณ์  มนต์วิเศษ นักวิเคราะห์นโยบายและแผนชำนาญการ สำนักงานป้องกันและบรรเทาสาธารณภัยจังหวัดสุพรรณบุรี และนายศุภโชค  วณิชชาพลอย ปลัดอำเภอฝ่ายความมั่นคงอำเภอสองพี่น้อง ลงพื้นที่ตรวจสอบหาสาเหตุของการเกิดเหตุอุบัติเหตุ

นายธนัชเดช  มูลพันธุ์ รองผู้อำนวยการแขวงทางหลวงสุพรรณบุรี ที่ 1 เปิดเผยว่า วันนี้ (12 ก.พ.) ได้ประสานหน่วยงานที่เกี่ยวข้องลงพื้นที่ตรวจสอบถนนจุดเกิดเหตุ เบื้องต้นจากการตรวจสอบภาพจากกล้องวงจรปิดที่บันทึกภาพขณะเกิดเหตุเอาไว้ได้

พบว่า แก๊งวัยรุ่น ได้ขับขี่รถจักรยานยนต์แข่งขันกันมากว่า 20 คัน ถึงที่เกิดเหตุ แก๊งวัยรุ่นซึ่งขับขี่กันมาเต็มถนนทั้งสองฝั่งด้วยความเร็วสูงแล้วพุ่งชน 2 สาว ขณะจอดรถจักรยานยนต์รอกลับรถตรงกลางถนนทำให้มีผู้เสียชีวิต 2 ราย  

จากการตรวจสอบพื้นถนนบริเวณจุดเกิดเหตุพบว่า ถนนอยู่ในสภาพที่ดีไม่มีชำรุด จึงได้ร่วมพูดคุยเพื่อหาแนวทางการป้องกันโดยให้ทางเจ้าหน้าที่กรมทางหลวง แขวงการทางปทุมธานี ทำการติดตั้งไฟส่องสว่างเพิ่ม เพื่อความปลอดภัย

ส่วนถนนตลอดเส้นทาง จะต้องสำรวจว่า บริเวณไหนมีจุดเสี่ยง ถ้าพบว่า บริเวณไหนมีจุดเสี่ยงต้องรีบลงไปแก้ไขทันที ส่วนสาเหตุการเกิดอุบัติเหตุคาดว่า เกิดจากความประมาทของผู้ขับขี่ อยากฝากถึงประชาชนควรขับขี่ด้วยความระมัดระวัง ไม่ขับขี่รถเร็วเกินอัตราที่กฎหมายกำหนด คาดเข็มขัดนิรภัยและสวมหมวกกันน็อค ทุกครั้งเพื่อความปลอดภัย
