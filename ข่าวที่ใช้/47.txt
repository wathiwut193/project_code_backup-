
โจรเหี้ยมทำกับหญิงชราวัย 80 ป้านายกสมาคมกำนันผู้ใหญ่บ้านฯ บุกบ้านชิงทรัพย์ ทำร้ายทุบหน้าทุบหัว สลบเหมือดสาหัส จี้ตำรวจเร่งจับกุม เชื่อเคยยกตู้เซฟเจ้าอาวาสวัดตรงข้ามบ้าน วงจรปิดจับภาพได้ชัด...

เมื่อวันที่ 8 ธ.ค. นายยงยศ แก้วเขียว นายกสมาคมกำนัน ผู้ใหญ่บ้านแห่งประเทศไทย เข้าร้องเรียนสมาคมสื่อมวลชนจังหวัดนครศรีธรรมราช เพื่อขอให้ช่วยติดตามความคืบหน้าในคดีคนร้ายบุกทำร้ายนางบุญนำ แก้วเขียว อายุ 80 ปี อยู่บ้านเลขที่ 3 ซอยพระอุมา ถนนราชดำเนิน ต.ในเมือง อำเภอเมือง จ.นครศรีธรรมราช ซึ่งเป็นป้า ได้รับบาดเจ็บสาหัส ก่อนชิงทรัพย์แล้วหลบหนีไป เมื่อช่วงสายวันที่ 5 ธ.ค. ถือเป็นการกระทำที่อุกอาจก่อเหตุใจกลางเมือง และได้แจ้งความกับ พ.ต.ท.จริญ ขาวเอี่ยม สว.(สอบสวน) สภ.เมืองนครศรีธรรมราช เมื่อวันที่ 6 ธ.ค.ที่ผ่านมา

นายยงยศ กล่าวว่า นางบุญนำ เป็นอดีตข้าราชการครูเกษียณอายุ เป็นคนใจบุญชอบเข้าวัดทำบุญ ซึ่งตามปกติอาศัยอยู่กับนายเอกราช แก้วเขียว หัวหน้าฝ่ายสหกิจศึกษามหาวิทยาลัยวลัยลักษณ์ อ.ท่าศาลา จ.นครศรีธรรมราช ลูกชายและลูกสะใภ้ โดยวันเกิดเหตุเป็นวันหยุด นายเอกราชพร้อมภรรยาออกไปทำงาน ทางนางบุญนำจึงอยู่กับหลานชายวัย 13 ปี ซึ่งได้ออกไปเรียนพิเศษ เมื่อกลับมาในเวลาประมาณ 13.30 น. พบนางบุญนำผู้เป็นย่าถูกทำร้ายจนใบหน้าและศีรษะเต็มไปด้วยบาดแผลและช้ำบวม เลือดไหลเปรอะเปื้อนแห้งกรัง จึงโทรศัพท์ขอความช่วยเหลือจากหน่วยกู้ภัยมูลนิธิไต้เต็กตึ๊ง นำส่ง รพ.มหาราช จนถึงขณะนี้อาการยังน่าเป็นห่วงและไม่พ้นขีดอันตราย และคาดว่านางบุญนำถูกทำร้ายจนสลบแน่นิ่งนานกว่า 2 ชม. หากหลานชายมาพบช้ากว่านี้อาจจะเสียชีวิต

เบื้องต้นพบว่าคนร้ายได้ทรัพย์สินไป ประกอบด้วยแท็ปเล็ต 1 เครื่อง สร้อยคอเงิน 1 เส้น พร้อมพระเลี่ยมทอง 1 องค์ ส่วนทรัพย์สินอื่นๆ อยู่ระหว่างการตรวจสอบ เหตุการณ์ที่เกิดขึ้นนับว่าคนร้ายก่อเหตุอย่างอุกอาจไม่เกรงกลัวกฎหมาย และยังโหดเหี้ยมผิดมนุษย์ทำกับผู้หญิงสูงอายุ ที่สำคัญที่เกิดเหตุอยู่ตรงกันข้ามกับวัดเสมาเมือง ติดกับแฟลตที่พักของเจ้าหน้าที่ปกครองจังหวัดนครศรีธรรมราช ซึ่งดูจากพฤติกรรมของคนร้ายใช้ของแข็งทุบตีที่ใบหน้า ท้ายทอย กกหู ปากและจมูก เหมือนกับจงใจทรมานให้บอกที่ซ่อนทรัพย์สินมีค่า แต่นางบุญนำไม่ยอมปริปากบอก คนร้ายจึงลงมือทุบตีอย่างโหดร้ายทารุณจนสลบหมดสติไป ก่อนชิงเอาแท็ปเล็ตและดึงสร้อยคอเงินพร้อมพระเลี่ยมทองที่นางบุญนำห้อยอยู่อย่างแรงจนลำคอเป็นรอยถลอก

“ปัจจุบันยาเสพติดแพร่ระบาด และมีคนร้ายก่อเหตุประทุษร้ายต่อทรัพย์ชุกชุมมากขึ้น จนประชาชนรู้สึกไม่ปลอดภัยในชีวิตและทรัพย์สิน แม้แต่คนชรา ซึ่งนอนพักผ่อนอยู่ในบ้านตัวเองแท้ๆ ยังโดนคนร้ายบุกเข้าไปทุบตีทำร้ายก่อนชิงทรัพย์ เชื่อว่าคนร้ายน่าจะเป็นวัยรุ่นหรือคนที่อาศัยอยู่ไม่ไกลจากที่เกิดเหตุมากนัก และอาจจะรู้จักกับนางบุญนำ จึงรู้ความเคลื่อนไหวว่าในตอนกลางวันส่วนใหญ่นางบุญนำจะอยู่เพียงคนเดียว จึงบุกเข้าไปทุบตีทำร้ายชิงทรัพย์และหวังให้เสียชีวิตเพื่อปิดปาก นับเป็นภัยสังคมที่น่ากลัวมากๆ”

ทั้งนี้อยากฝากถึง พล.ต.ต.ฐากรู เนตรพุกกณะ ผบก.ภ.จว.นครศรีธรรมราช และ พ.ต.อ.อดิศักดิ์ เทพวรรณ์ ผกก.สภ.เมืองนครศรีธรรมราช ช่วยกำชับให้ผู้ใต้บังคับบัญชาเร่งสืบสวนสอบสวนติดตามจับกุมคนร้ายรายนี้มาดำเนินคดีให้ได้โดยเร็ว เพราะหากล่าช้าเชื่อว่าประชาชนผู้บริสุทธิ์คนอื่นๆ อาจจะตกเป็นเหยื่ออีก โดยต้องขอบคุณเจ้าหน้าที่หน่วยกู้ภัยมูลนิธิไต้เต็กตึ๊งที่ช่วยเหลือเบื้องต้นและนำนางบุญนำส่ง รพ.มหาราช

ผู้สื่อข่าวรายงานเพิ่มเติมว่า ก่อนหน้านั้นเมื่อเวลาประมาณ 05.00 น. วันที่ 4 ธ.ค. ได้มีคนร้ายเป็นผู้ชาย อายุประมาณ 25 ปี สวมเสื้อยืดแขนสั้นสีเทา นุ่งเกงกางยีนส์สีซีดขาสามส่วน สวมหมวกแก๊ปสีดำ บุกเข้าไปโจรกรรมตู้เซฟของเจ้าอาวาสเสมาเมือง ซึ่งอยู่ตรงข้ามกับซอยพระอุมา บ้านของนางบุญนำ โดยผู้ใช้เฟซบุ๊กชื่อ “PAPAYA TRIPS” ได้โพสต์ภาพจากกล้องวงจรปิดที่จับภาพและใบหน้าคนร้ายได้อย่างชัดเจนขณะบุกโจรกรรมยกตู้เซฟเจ้าอาวาสวัดเสมาเมือง และน่าจะเป็นบุคคลคนเดียวกันที่บุกชิงทรัพย์ทำร้ายนางบุญนำจนได้รับบาดเจ็บสาหัส เพื่อให้ประชาชนได้แจ้งเบาะแสต่อไป.