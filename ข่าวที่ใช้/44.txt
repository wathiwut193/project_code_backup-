จับเขยโหดฆ่ารัดคอแม่ยาย อ้างถูกด่าทอดูหมิ่นศักดิ์ศรี
กองปราบรวบลูกเขยโหดใช้สายกระเป๋าสะพายฆ่ารัดคอแม่ยาย อ้างแค้นไปถามหาเมียสาวที่ปันใจหนีไปกับหนุ่มที่ติดพันกันทางเฟซบุ๊ก แต่กลับถูกด่าหยามศักดิ์ศรีลูกผู้ชาย
พฤหัสบดีที่ 3 มกราคม 2562 เวลา 19.10 น.

เมื่อวันที่ 3 ม.ค. ที่ กองบังคับการปราบปราม(บก.ป.) พล.ต.ต.จิรภพ ภูริเดช ผบก.ป. สั่งการให้ พ.ต.อ.แมน เม่นแย้ม ผกก. 4 บก.ป. พ.ต.ท.ณัฐพงศ์ อำไพจิตร์ สว.กก 4 บก.ป. นำกำลังจับกุม นายเจษฎา เส็งล้ำ อายุ 40 ปี อยู่บ้านเลขที่ 86 หมู่ 2 ต.ผักขวง อ.ทองแสนขัน จ.อุตรดิตถ์ ตามหมายจับศาลจังหวัดอุตรดิตถ์ที่ จ. 349/2561 ลงวันที่ 30 ธ.ค. 61 ในข้อหา "ฆ่าผู้อื่นโดยเจตนา" โดยจับกุมได้ที่ท่าเกษมรีสอร์ท หมู่ 2 ต. ท่าเกษม อ.เมืองสระแก้ว จ.สระแก้ว สืบเนื่องจากวันที่ 28 ธ.ค. 61 นางจวน แง้มท้าว อายุ 61 ปี ถูกฆาตกรรมภายในบ้านเลขที่ 120/2 หมู่ 1 ต.ผักขวง อ.ทองแสนขัน จ.อุตรดิตถ์ ในสภาพศพนอนหงาย มีร่องรอยถูกบีบรัดที่ลำคอ จากการสืบสวนสอบสวน ทราบว่า ผู้ลงมือก่อเหตุ คือ นายเจษฎา ซึ่งเป็นลูกเขยของผู้ตาย เนื่องจาก นายเจษฎา จับได้ว่าภรรยาของตัวเอง ซึ่งเป็นบุตรสาวของผู้ตายได้หลบหนีไปอยู่กับชายหนุ่มคนอื่น แต่เมื่อไปสอบถามผู้ตายซึ่งเป็นแม่ยายที่บ้านพัก กลับถูกต่อว่าด่าทอ และพูดจาดูหมิ่นศักดิ์ศรี จึงบันดาลโทสะก่อเหตุฆ่าผู้ตายดังกล่าว เจ้าหน้าที่จึงรวบรวมพยานหลักฐานก่อนขออำนาจศาลอนุมัติหมายจับ กระทั่งต่อมาเจ้าหน้าที่ชุดจับกุมได้สืบทราบว่า ภายหลังจากก่อเหตุ นายเจษฎา ได้หลบหนีมากบดานซ่อนตัวอยู่ในพื้นที่ จ.สระแก้ว จึงนำกำลังไปทำการจับกุมตัวได้ดังกล่าว



นายเจษฎา รับสารภาพอ้างว่า ได้คบหากับ น.ส.แซน (นามสมมุติ) อายุ 37 ปี ภรรยา อยู่กินกันฉันผัวเมียมานานกว่า 20 ปี และมีบุตรด้วยกัน 3 คน ที่ผ่านมาตนและภรรยารักกันดีมาโดยตลอด กระทั่งช่วงปี 61 ภรรยาของตนเริ่มแอบปันใจให้กับชายอื่น เนื่องจากจับได้ว่าแอบคุยกับชายอื่นผ่านเฟซบุ๊ก จึงขอให้เลิกเล่นเฟซบุ๊ก แต่กลับไม่ยอมหยุด ทั้งยังมีการแอบจดเบอร์โทรศัพท์ของผู้ชายไว้ ก่อนจะลอบโทรหากันตลอดในช่วงที่ตนออกไปทำงาน ซึ่งตนก็ทราบดีมาตลอด และคิดว่าวันหนึ่งภรรยาจะคิดได้แล้วเลิกการกระทำดังกล่าว กระทั่งวันที่ 13 ธ.ค. 61 หลังจากตนเลิกงานกลับมาที่บ้านพัก ก็พบว่าภรรยาได้หนีออกจากบ้านไป คิดว่าน่าจะหนีไปกับชายอื่น จึงได้ไปขอให้พ่อของตนนำควายที่เลี้ยงไว้ไปขายเพื่อนำเงินมาใช้เป็นทุนในการขี่รถ จยย. ตามหา โดยตระเวนขับรถไปตามจังหวัดต่างๆ ทั้ง กทม. สุโขทัย แต่ก็ไม่พบ จึงตัดสินใจขี่ จยย. ไปยังบ้านพักของ นางจวน ซึ่งเป็นแม่ของภรรยาที่ จ.อุตรดิตถ์  เพื่อจะไปสอบถาม แต่เมื่อไปถึงกลับถูกด่าทอว่า “ให้มันไปมีผัวใหม่ก็ดีแล้ว” จึงทำให้เกิดมีปากเสียงกันขึ้น ก่อนที่ตนจะควบคุมอารมณ์ไม่อยู่โถมเข้าใส่ นางจวน จนล้มลงก่อนใช้สายกระเป๋าสะพายรัดคอ จนสลบแน่นิ่งไป ก่อนจะรีบหลบหนีไป มาทราบภายหลังว่า นางจวน ได้เสียชีวิตในเวลาต่อมา

นายเจษฎา กล่าวอีกว่า ภายหลังจากทราบเรื่องตนยอมรับว่าตอนนั้นไม่รู้จะทำอย่างไรกับชีวิตต่อไป ประกอบกับพอได้รับทราบข้อมูลว่าภรรยาหนีไปอยู่กับชายอื่นที่หมู่บ้านแห่งหนึ่งใน จ.สระแก้ว จึงขี่รถ จยย. ไปดักเฝ้ารอ ตั้งใจว่าหากเจอภรรยาตนอยู่กับชายอื่นด้วยกันจริงจะใช้มีดแทงทั้งคู่ให้ตายและจะฆ่าตัวตายตามไปในภายหลัง ตามสัญญาใจที่ตนและภรรยาเคยให้ไว้ด้วยกันว่า หากฝ่ายใดฝ่ายหนึ่งคิดนอกใจ จะยอมให้อีกฝ่ายทำอะไรก็ได้กับตัวเองและครอบครัว ก่อนจะมาถูกเจ้าหน้าที่ตำรวจตามจับกุมได้เสียก่อน ไม่อย่างนั้นความสูญเสียคงเกิดมากขึ้นไปกว่านี้ ส่วนเงินที่เหลือจากการขายควายของพ่อตนก็อยากฝากไว้ให้กับลูกๆของตนไว้ใช้ในช่วงระหว่างที่ตนต้องรับโทษอยู่ในคุกจากความผิดที่ได้ก่อขึ้น เบื้องต้นเจ้าหน้าที่ได้แจ้งข้อกล่าวหาตามหมายจับก่อนนำตัวส่งพนักงานสอบสวน สภ.ทองแสงขัน เพื่อดำเนินคดีตามกฎหมายต่อไป. ... อ่านต่อที่ : https://www.dailynews.co.th/crime/685812