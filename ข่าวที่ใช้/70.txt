

Watchdog โร่นำคลิปแจ้งจับ พนักงานโรงแรมใจอำมหิต ชักปืนยิงใส่สุนัขจรจัดนอนใต้ท้องถนน ก่อนสิ้นใจตายคาที่ สารภาพว่าโมโห เพราะหมาตัวนี้ไปไล่กัดแขกที่เข้าพัก

เมื่อช่วงเย็นวานนี้ (15 ก.พ.) ที่ สภ.ชะอำ จังหวัดเพชรบุรี นางสาวอรนุช อายุ 35 ปี ตัวแทนกลุ่ม Watchdog Thailand ได้นำภาพวงจรปิดขณะที่คนร้ายเป็นชายสวมชุดดำ ชักอาวุธปืนออกมายิงใส่สุนัขจรจัดที่นอนอยู่ใต้รถยนต์คันหนึ่ง ภายในโรงแรมชื่อดังเมืองชะอำ เข้าแจ้งความให้ดำเนินคดีกับคนร้ายในคลิปดังกล่าว

พ.ต.อ.ภคิน ศิวเมธากุล ผกก.สภ.ชะอำ พร้อมด้วย พ.ต.ท.สมยศ ฉิมพาลี รอง ผกก.สส.สภ.ชะอำ ได้สั่งการให้ พ.ต.ท.พรม แก้วพรายตา สว.สส.สภ.ชะอำ พร้อมกำลังชุดสืบสวน ร่วมกันจับกุม นายจอมพล อายุ 25 ปี พร้อมด้วยของกลาง เป็นอาวุธปืนพกสั้น ขนาด 9 มม. ซองกระสุน ขนาด 9 มม.จำนวน 2 ซอง เครื่องกระสุนปืน ขนาด 9 มม. จำนวน 43 นัด โดยจับกุมตัวได้ที่โรงแรมแห่งหนึ่ง

นายจอมพล ให้การรับสารภาพว่า เหตุดังกล่าวเกิดขึ้นเมื่อช่วงเย็นของวันที่ 9 มกราคม 2562 ตนทำงานเป็นฝ่ายบุคคลอยู่ในโรงแรมดังกล่าว แล้วได้ก่อเหตุชักอาวุธปืนยิงสุนัขจรจัดที่แอบเข้ามานอนใต้รถภายในโรงแรมจริงๆ เป็นไปตามคลิป เนื่องจากสุนัขตัวดังกล่าวชอบไล่กัดแขกผู้เข้าพักอยู่บ่อยครั้ง

และเนื่องจากผู้เข้าพักที่ถูกสุนัขจรจัดกัด พร้อมกับได้รับการต่อว่า กล่าวหาว่าตนดูแลไม่ดีพอ ตนจึงโมโหและเกิดอารมณ์ชั่ววูบจึงลงมือก่อเหตุดังกล่าว พร้อมขอโทษทุกคนที่ทำให้เดือดร้อน

เบื้องต้น ผู้ต้องหาให้การรับสารภาพ เจ้าหน้าที่จึงแจ้งข้อกล่าวหา ฐานครอบครองอาวุธปืนและเครื่องกระสุนปืนโดยไม่ได้รับอนุญาต, ยิงปืนในที่หรือทางสาธารณะ, ทารุณกรรมสัตว์ตาม พ.ร.บ.ป้องกันการทารุณกรรมสัตว์ ม.20 ที่ว่า ห้ามมิให้ผู้ใดกระทำการอันเป็นการทารุณกรรมสัตว์โดยไม่มีเหตุอันสมควร ซึ่งผู้ใดฝ่าฝืนมาตรา 20 ต้องระวางโทษจำคุกไม่เกิน 2 ปี หรือปรับไม่เกิน 40,000 บาท หรือทั้งจำทั้งปรับ นำตัวส่งพนักงานสอบสวนดำเนินคดีตามกฎหมายต่อไป