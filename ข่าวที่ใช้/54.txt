
พ่อร้องตำรวจ ช่วยตามหาลูกสาววัย 14 หายตัวไปหลังออกไปทิ้งขยะ ก่อนส่งข้อความเสียงขอความช่วยเหลือและขาดการติดต่อ หวั่นลูกสาวอาจถูกลวงไปทำมิดีมิร้าย

(18 ก.พ. 2562) ภาพวงจรปิดภาพจากกล้องวงจรปิด บันทึกภาพรถกระบะต้องสงสัย พาเด็กหญิงอายุ 14 ปี ซึ่งเป็นลูกสาวของแรงงานชาวเมียนมา มีอาชีพทำงานก่อสร้าง ซึ่งพักอยู่ภายในซอยแห่งหนึ่ง เขตเทศบาลเมืองกาญจนบุรี

ผู้ปกครอง เผยว่า ลูกสาวได้หายตัวออกไปจากบ้านตั้งแต่ช่วงเช้าของวันที่ 16 ก.พ. 2562 หลังให้ออกไปทิ้งขยะ โดยหลังเกิดเหตุพ่อของเด็ก รวมถึงเพื่อนแรงงานต่างด้าวที่อาศัยอยู่ด้วยกัน ได้ช่วยกันออกตามหา แต่ยังไม่พบร่องรอยแต่อย่างใด โดยเด็กที่หายตัวไป เป็นเด็กผู้หญิงหน้าตาดี ปกติจะอยู่บ้านช่วยทำงานบ้าน และเลี้ยงน้องระหว่างที่พ่อแม่ออกไปทำงาน น้องชายเมื่อเห็นว่าพี่สาวหายไปนานผิดสังเกต จึงแจ้งให้เพื่อนบ้านทราบและช่วยกันออกตามหา แต่ก็ไม่พบตัว

กระทั่งช่วงเย็นของวันที่ 16 ก.พ. 2562 เด็กหญิงคนดังกล่าวได้ส่งข้อความเสียงผ่านแอป Messenger มาหาเบอร์มือถือของแม่ โดยข้อความเสียงดังกล่าวได้บอกว่า เธอถูกชายคนหนึ่งมารับตัวไป และพาไปอยู่ที่บ้านหลังใหญ่ ซึ่งไม่ทราบว่าอยู่ที่ไหนและขอให้พ่อแม่ช่วยออกตามหาก่อนจะขาดการติดต่อไป



ล่าสุด พ่อของเด็กหญิงวัย 14 ได้เดินทางเข้าแจ้งความที่ สภ.เมืองกาญจนบุรี พร้อมนำรูปถ่ายลูกสาว ข้อความเสียงและข้อความในแอพพลิเคชั่น Messenger ส่งให้เจ้าหน้าที่ตำรวจ เพื่อเป็นหลักฐานว่า ลูกสาวของตนได้หายออกไปจากบ้าน และเกรงว่าอาจจะถูกล่อลวงไปทำมิดีมิร้าย

หลังรับแจ้งความพนักงานสอบสวนสถานีตำรวจภูธรเมืองกาญจนบุรีได้มอบหมายให้เจ้าหน้าที่ตำรวจชุดสืบสวนภูธรเมืองกาญจนบุรีลงพื้นที่หาข้อมูล พร้อมตรวจสอบภาพจากกล้องวงจรปิดบริเวณใกล้เคียงจุดเกิดเหตุ

ตำรวจได้หลักฐานสำคัญเป็นกล้องวงจรปิดของร้านอาหารที่อยู่ใกล้จุดเกิดเหตุ ที่สามารถบันทึกภาพของรถยนต์กระบะคันหนึ่ง ที่ขับมาวนอยู่บริเวณปากซอยของบ้านเด็กหญิงคนที่หายตัวไปก่อนจะมาจอดรออยู่ประมาณ 2-3 นาที จากนั้นเด็กหญิงคนที่หายตัวไป ได้เดินมาที่รถแล้วเปิดประตูพูดคุยกับคนที่อยู่ภายในรถก่อนจะขึ้นรถ จากนั้นคนขับรถจึงขับรถออกไปจากจุดเกิดเหตุทันที

เมื่อนำคลิปนี้ให้พ่อของเด็ก และบรรดาญาติๆ ดู พบว่า รถคันนี้คล้ายกับรถของคนรู้จักที่ทำงานก่อสร้างร่วมกัน ขณะนี้เจ้าหน้าที่ตำรวจกำลังหาทางติดต่อเจ้าของรถคันดังกล่าวเข้าให้ข้อมูล เพื่อจะติดตามหาเด็กหญิงคนวัย 14 ปีต่อไป