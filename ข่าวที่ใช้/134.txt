แม่ค้าขายลูกชิ้นสิ้นใจแล้ว หลังนักดนตรีหนุ่มขับรถพุ่งชนคาซอยประเสริฐมนูกิจ
06 ก.พ. 62 (13:44 น.)

แม่ค้าขายลูกชิ้นถูกนักร้องขับรถชนกลางดึก ล่าสุดเสียชีวิตลงแล้ว ผลตรวจวัดแอลกอฮอล์ในเลือดคนขับพบมี 30 มิลลิกรัมเปอร์เซ็นต์ แจ้งข้อหาขับรถประมาทแล้ว

(6 ก.พ.) จากกรณีเหตุรถยนต์โตโยต้า วีออส สีบรอนซ์เงิน ได้พุ่งชนแม่ค้าขายลูกชิ้น กลางซอยประเสริฐมนูกิจ 29 เมื่อกลางดึกที่ผ่านมา เป็นเหตุทำให้แม่ค้าได้รับบาดเจ็บสาหัส ขาซ้ายหักผิดรูป ศีรษะแตก นอนหายใจรวยริน เจ้าหน้าที่ต้องเร่งช่วยเหลือนำส่งโรงพยาบาล

โดยที่ นายณฐกร อายุ 38 ปี คนขับรถยนต์คันดังกล่าว ที่พบว่ามีลักษณะเหมือนคนมึนเมา กำลังนั่งร้องไห้อยู่ในที่เกิดเหตุ บอกว่าตนเองเป็นนักดนตรี และเพิ่งจะเลิกงานจากร้านอาหาร ย่านกรุงเทพกรีฑา ก่อนจะแวะไปบ้านเพื่อนที่ซอยดังกล่าว แล้วกำลังจะขับรถกลับบ้านที่ซอยวัชรพล

แต่เมื่อขับรถมาถึงจุดเกิดเหตุ ได้ก้มลงไปหยิบโทรศัพท์มือถือในรถ ปรากฏว่าได้ขับไปเฉี่ยวรถขายลูกชิ้นที่หน้าร้านสะดวกซื้อภายในซอย ก่อนจะพุ่งชนแม่ค้าที่นั่งขายของอยู่ ก่อนตัวรถจะพุ่งไปเสยชนกับเสาไฟฟ้าใกล้เคียง ทำให้มีผู้ได้รับบาดเจ็บดังกล่าว

ความคืบหน้าล่าสุดเมื่อช่วงเที่ยงวันที่ผ่านมา เจ้าหน้าที่ตำรวจ สน.โคกคราม ได้รับแจ้งเพิ่มเติมว่า นางสำเนียง แม่ค้าลูกชิ้นที่ได้รับบาดเจ็บ ได้เสียชีวิตลงแล้ว หลังแพทย์พยายามให้การช่วยชีวิตอย่างสุดความสามารถ ทำให้ขณะนี้ได้แจ้งข้อหาผู้ขับขี่ในข้อหาขับรถประมาทเป็นเหตุให้ผู้อื่นถึงแก่ความตาย

ส่วนประเด็นเมาแล้วขับนั้น ยังไม่สามารถสรุปได้ เนื่องจากการตรวจวัดปริมาณแอลกอฮอล์ในเลือดของนายณฐกร พบว่ามีแค่ 30 มิลลิกรัมเปอร์เซ็นต์ ถือว่ายังไม่เกินกว่าที่กฎหมายกำหนดในเบื้องต้น