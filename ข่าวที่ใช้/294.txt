เมื่อวันที่ 20 มี.ค. ที่ศาลจังหวัดสระบุรี นายวิชา ผลิตผล และนางพัชรี ปั้นทอง พ่อแม่ของ น.ส.พลอยนรินทร์ ผลิตผล หรือ น้องพลอย พร้อมญาติๆ และตัวแทนเครือข่ายรณรงค์ทวงคืนความยุติธรรมในสังคม เดินทางมารับฟังการพิจารณาคดีตามหมายนัดฟังคำพิพากษาอุทธรณ์ภาค 1 ตามหมายเลขคดีแดง หมายเลข อ.1706/2561 ระหว่างพนักงานอัยการจังหวัดสระบุรี นางพัชรี ปั้นทอง กับ สิบเอกพลกฤติ หรือ นายพลกฤต วิเศษ โดย นางพัชรี ปั้นทอง เป็นโจทย์ร่วม มีสื่อมวลชนหลายแขนงมารอทำข่าวเป็นจำนวนมาก
          
ทันทีที่มาถึง นางพัชรีได้ถือภาพถ่ายน้องพลอยลงจากรถ โดยมีสามีและญาตินำพวงมาลัยดอกดาวเรืองเข้าสักการะศาลพระภูมิเจ้าที่ด้านหน้าศาลจังหวัดสระบุรี เสร็จแล้วให้สัมภาษณ์กับสื่อมวลชนว่า ตนรอคอยความหวังมานานหลังจากเมื่อวันที่ 10 ก.ค.2561 ศาลชั้นต้นได้ตัดสินลงโทษ นายพลกฤติ วิเศษ หรือ เอส คนร้ายที่ฆ่าน้องพลอย ให้ลงโทษจำคุกตลอดชีวิต แต่จำเลยให้การเป็นประโยชน์ต่อการพิจารณาคดีจึงลดโทษให้เหลือจำคุก 33 ปี 11 เดือน ชดใช้ค่าสินไหมให้กับผู้เสียหายเป็นเงิน 1.5 ล้านบาท และตนได้ยื่นอุทธรณ์ไว้ "ตนหวังพึ่งสิ่งศักดิ์สิทธิ์ทวงความยุติธรรมให้น้องพลอย ดลบันดาลให้ศาลพิจาณาลงโทษประหารชีวิตคนร้ายที่ฆ่าน้องพลอยด้วย"ภายหลังศาลอุทธรณ์อ่านคำพิพากษาเสร็จสิ้น นางพัชรี เปิดเผยว่า ศาลอุทธรณ์พิพากษายืนตามศาลชั้นต้น ซึ่งตนและครอบครัวยังคงเคารพการตัดสินของศาลอุทธรณ์ในวันนี้ แต่ก็ยืนยันที่จะทวงความเป็นธรรมให้กับน้องพลอยต่อไป โดยการยื่นฏีกาซึ่งเป็นที่พึ่งสุดท้ายจะขอให้ลงโทษคนร้ายด้วยโทษสูงสุดคือการประหารชีวิต    