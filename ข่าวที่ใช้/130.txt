เท่าไหร่ไม่จำ! จับหนุ่มค้ายาติดคุกมาแล้ว 20 ครั้ง พ้นโทษมาก็ก่อเหตุอีกซ้ำๆ
07 ก.พ. 62 (07:27 น.)

ตำรวจวางแผนหลอกซื้อยาไอซ์ แต่ผู้ต้องหาถ่วงเวลาจึงบุกเข้าจับ สารภาพทำจริงและก่อนหน้านี้เสพยามาก่อนจึงระแวง เคยติดคุกคดียาเสพติด มาแล้วกว่า 20 ครั้ง เพิ่งพ้นโทษมาก็ก่อเหตุอีก 

(6 ก.พ. 62) นายอนุชา อินทศร นายอำเภอสัตหีบ พร้อมปลัดอาวุโส และเจ้าหน้าที่งานปปส นำชุดปราบปรามยาเสพติด เข้าจับกุมตัว นายพนัส หรือ โต อายุ 29 ปี ในขณะขี่รถจักรยานยนต์ ฮอนด้า สีชมพู อยู่บนถนนสุขุมวิท บริเวณรอยต่อสุดเขตเมืองพัทยา ม.1 ต.นาจอมเทียน อ.สัตหีบ จ.ชลบุรี


สืบเนื่องมาจากได้มีการวางแผนล่อซื้อยาไอซ์จากผู้ต้องหา โดยมีการนัดหมายส่งมอบกันบริเวณริมถนนสุขุมวิท ช่วงรอยต่อสุดเขตเมืองพัทยา แต่ผู้ต้องหามีความระแวง ถ่วงเวลานานกว่า 2 ชม. เจ้าหน้าที่จึงตัดสินใจยกเลิกภารกิจล่อซื้อ พร้อมตระเวนพื้นที่โดยรอบ จนพบผู้ต้องหากำลังจอดรถรอสายลับอยู่ จึงแสดงตัวเข้าจับกุม แต่ไม่พบสิ่งผิดกฎหมาย

จากสอบถามผู้ต้องหาให้การรับสารภาพ บอกว่าแต่ไม่ได้นำไอซ์ติดตัวมา ต้องมารับเงินจากสายลับก่อน เพื่อไปซื้อต่อกับเอเย่นต์อีกทอดหนึ่ง พร้อมยอมรับว่าได้เสพยาบ้าและยาไอซ์ก่อนออกมาส่งยา จึงมีความระแวงเกรงถูกจับกุม ที่ผ่านมาก็เคยถูกจับกุมในคดียาเสพติด เวียนเข้าออกคุก และวิวัฒน์พลเมืองมาแล้วกว่า 20 รอบ ล่าสุดพึ่งพ้นโทษมาช่วงกลางเดือนธันวาคมที่ผ่านมา ก็มาก่อเหตุอีกซึ่งครั้งนี้ผู้ต้องหาบอกว่า ได้ระมัดระวังในการก่อเหตุอย่างที่สุดแล้ว ไม่คิดว่าจะโดยจับกุมมาได้อีก