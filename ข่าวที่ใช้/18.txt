
จับกุมแหล่งจำหน่าย "ยาเพิ่มสมรรถภาพทางเพศ" ผิดกฎหมาย ขณะที่คนขายสารภาพ เม็ดเกล็ดใสที่อ้างว่าเป็น "ยาเสียสาว" แท้จริงเป็นเพียงคลอรีนสำหรับใช้ล้างตู้ปลาเท่านั้น...

เมื่อเวลา 12.00 น. วันที่ 5 ธ.ค. 61 พ.ต.อ.ชนันนัทธ์ สารถวัลย์แพศย์ ผกก.4 บก.ปคบ. เปิดเผยว่า ตามที่ได้ปรากฏในสื่อสังคมออนไลน์ว่ามีการลักลอบขาย "ยาเสียสาว" หรือ "ยาเพิ่มสมรรถภาพทางเพศ" โดยผิดกฎหมายเป็นจำนวนมากนั้น โดย "บก.ปคบ." ร่วมกับ "บก.ปอท" ทำการสืบสวนหาแหล่งที่จำหน่ายยาเสียสาวผ่านทางเพจเฟซบุ๊ก "ขายส่งยาเสียสาว ปลอกมุกครึ่งท่อนเต็มลำ ของเล่น 18+ บริการเก็บเงินปลายทาง"

จนกระทั่ง สามารถจับกุมตัว น.ส.กัญยามล เสทียนรัมย์ ชาวอ.ลำทะเมนชัย จ.นครราชสีมา พร้อมของกลางเป็น ยาไวอากร้า ยาเพิ่มสมรรถภาพทางเพศหลายยี่ห้อ และเม็ดเกล็ดใสที่อ้างว่าเป็นยาเสียสาว มูลค่ารวมกว่า 50,000 บาท โดยกล่าวหากระทำความผิดฐาน ขายยาแผนปัจจุบันโดยไม่ได้รับอนุญาต ซึ่งมีอัตราโทษจำคุกไม่เกิน 5 ปี ปรับไม่เกิน 10,000 บาท, ขายยาที่ไม่ได้ขึ้นทะเบียนตำรับยา ซึ่งมีอัตราโทษ จำคุกไม่เกิน 3 ปี ปรับไม่เกิน 5,000 บาท หรือทั้งจำทั้งปรับ

 
พ.ต.อ.ชนันนัทธ์ เผยอีกว่า จากการสอบสวน น.ส.กัญยามล รับสารภาพว่าได้ลักลอบจำหน่ายยาไวอากร้า ยาเพิ่มสมรรถภาพทางเพศโดยผิดกฎหมายจริง ส่วนเม็ดเกล็ดใสที่โฆษณาขายโดยอ้างว่าเป็นยาเสียสาวนั้น แท้จริงแล้วเป็นเพียงคลอรีนสำหรับใช้ล้างตู้ปลาเท่านั้น

 
อย่างไรก็ตาม ฝากเตือนมายังพี่น้องประชาชน อย่าได้หลงเชื่อซื้อ ยาไวอากร้า หรือ ยาเพิ่มสมรรถภาพทางเพศ ผ่านทางสื่อสังคมออนไลน์ เนื่องจากอาจได้รับอันตรายจากการใช้ยาอย่างไม่เหมาะสม อาจเป็นอันตรายถึงแก่ชีวิตได้ และหากพบเห็นการกระทำความผิดให้แจ้งเบาะแสได้ที่สายด่วน บก.ปคบ.1135.