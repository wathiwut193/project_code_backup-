คนร้ายบุกเดี่ยวยิงแม่บ้าน กับพ่อเจ้าของสปาที่ภูเก็ต ชาวเกาหลีใต้ อุกอาจกลางวันแสกๆ บาดเจ็บสาหัส ยังไม่ทราบสาเหตุ คาดเป็นฝีมือคนในที่มีความขัดแย้งกัน ตำรวจกำลังเร่งสืบสวนสอบสวน 

เมื่อเวลา 10.30 น. วันที่ 19 มี.ค. ร.ต.อ.รัตนชัย เสียงเสนาะ รอง สว.(สอบสวน) สภ.วิชิต จ.ภูเก็ต ได้รับแจ้งเกิดเหตุยิงกันขึ้นภายในร้าน Beauty Spa เลขที่ 97/349 ม.4 ต.วิชิต อ.เมือง มีผู้ได้รับบาดเจ็บ 2 ราย จึงประสานรถฉุกเฉิน รพ.วชิระภูเก็ต และมูลนิธิกุศลธรรมภูเก็ตเข้าช่วยเหลือผู้บาดเจ็บ พร้อมด้วย พ.ต.อ.นิกร สมสุข ผกก.สภ.วิชิต และ พ.ต.อ.ประวิทย์ เอ้งฉ้วน ผกก.สส.ภ.จว.ภูเก็ต นำกำลังชุดสืบสวนรุดไปตรวจสอบ

ที่เกิดเหตุอยู่ภายในสปาดังกล่าว บริเวณทางเดินไปยังห้องสปา พบผู้บาดเจ็บ 2 ราย ทราบชื่อนาย KWANGHEE KIM อายุ 74 ปี สัญชาติเกาหลีใต้ ถูกยิงเข้าที่บริเวณหน้าอก 1 นัด อาการสาหัส และนางสมศรี เชื้อทองฮัง อายุ 56 ปี ถูกยิงเข้าที่บริเวณแก้มซ้ายและหลังรวม 2 นัด นำตัวส่ง รพ.วชิระภูเก็ต เป็นการด่วน 

จากการสอบสวนเบื้องต้นทราบว่า ก่อนเกิดเหตุสปาดังกล่าวได้เปิดเร็วกว่ากำหนดไป 1 ชั่วโมง เพราะมีแขกวีไอพีจองเข้ามาใช้บริการจำนวน 6 ราย จากปกติแล้วจะเปิดเวลา 10.00 น.ของทุกวัน ซึ่งพนักงานส่วนใหญ่ต่างแยกย้ายกันทำหน้าที่ ขณะเดียวกัน นาย Kim ซึ่งเป็นพ่อเจ้าของสปาได้ซ่อมเตียงสปาอยู่ภายในห้องหมายเลข 19 และนางสมศรี ซึ่งเป็นแม่บ้านกำลังทำความสะอาดอยู่ในห้องที่ติดกัน จากนั้นได้มีคนร้ายเป็นชายฉกรรจ์บุกเดี่ยวเข้ามา พร้อมกับใช้อาวุธปืนไม่ทราบขนาดและชนิดยิงใส่ นาย Kim และนางสมศรี 3 นัด ก่อนหลบหนีไปทางด้านหลังของสปา โดยมีพนักงานหลายคนได้ยินเสียงปืนและเสียงกรีดร้อง จึงรีบวิ่งออกมาดู พบว่าทั้ง 2 ถูกยิงได้รับบาดเจ็บ จึงรีบแจ้งเจ้าหน้าที่ตำรวจ

อย่างไรก็ดี หลังเกิดเหตุเจ้าหน้าที่ได้ตรวจสอบกล้องวงจรปิดที่มีการติดตั้งภายในสปา เบื้องต้น คาดว่าคนร้ายอาจเป็นคนในสปาดังกล่าว ส่วนสาเหตุอยู่ระหว่างการสืบสวนสอบสวนข้อเท็จจริง

ล่าสุด เวลา16.45น. ผู้สื่อข่าวรายงานว่า ตำรวจชุดสืบสวนฯ ได้ติดตามไปที่บ้านผู้ต้องสงสัย พบภรรยา แต่ไม่พบผู้ต้องสงสัย ซึ่งทราบว่าหนีไปที่ริมทะเล และใช้อาวุธปืนยิงฆ่าตัวตายแล้ว รายละเอียดจะรายงานให้ทราบต่อไป   