ช่างหนุ่มดับสลด เมาหลอน-มุดลงปล่องท่อระบายน้ำในแฟลตตำรวจ
03 ก.พ. 62 (08:15 น.)

ช่างเฟอร์นิเจอร์วัย 40 ปี มีอาการเมาหลอน มุดลงปล่องปูนขนาดเล็ก ที่ร้อยท่อระบายน้ำ ในแฟลตตำรวจที่อยู่ระหว่างการก่อสร้าง จนท.เร่งช่วยออกมาได้ แต่เสียชีวิตในเวลาต่อมา

วันที่ 2 ก.พ. 62 ผู้สื่อข่าวรายงานว่า เมื่อเวลาประมาณ 23.30 น. เจ้าหน้าที่อาสามูลนิธิป่อเต็กตึ๊ง ได้รับแจ้งจากพลเมืองดีว่ามีผู้ติดอยู่ภายในปล่องร้อยท่อระบายน้ำ ภายในแฟลตตำรวจที่อยู่ในระหว่างการก่อสร้างข้างสถานีตำรวจนครบาลบางบอน จึงได้นำกำลังพร้อมอุปกรณ์ไปยังจุดเกิดเหตุ ซึ่งเป็นแฟลต 5 ชั้น ที่อยู่ในระหว่างการก่อสร้าง

โดยภายในห้องพักชั้น 2 ด้านหลัง พบชายอายุประมาณ 40 ปี ติดอยู่ภายในช่องเป็นปล่องท่อระบายน้ำ และท่อประปามีขนาดประมาณ 50 เซนติเมตร ซึ่งมีขนาดเล็กและไม่น่าจะมีคนเข้าไปในช่องดังกล่าวได้

เจ้าหน้าที่อาสามูลนิธิฯ พยายามที่จะนำชายคนดังกล่าวออกมา แต่เป็นไปด้วยความยากลำบาก เพราะปล่องมีขนาดเล็ก จึงตัดสินใจทุบปล่องปูนดังกล่าว จนสามารถนำตัวออกมาได้ใช้เวลานานกว่า 1 ชั่วโมง แต่ชายคนดังกล่าวได้เสียชีวิตในเวลาต่อมา

ทราบชื่อภายหลังคือ นายหาด อายุ 41 ปี เป็นชาว จ.สุรินทร์ หลังนำตัวออกมาได้ ญาติของนายหาดได้เดินทางมายังจุดเกิดเหตุพร้อมเผย ก่อนเกิดเหตุได้รับแจ้งจากเจ้าหน้าที่ตำรวจให้มารับตัวพี่ชาย ซึ่งอยู่ในอาการเมาสุราอาละวาด โดยพี่ชายมีอาการเป็นโรคลมชักและมีอาการหลอน บางครั้งพูดจาไม่รู้เรื่อง ทำงานเป็นช่างซ่อมเฟอร์นิเจอร์ และไม่คิดว่าพี่ชายจะมาอยู่ตรงนี้ได้

ขณะที่ นายชัยวัฒน์ นาคเอี่ยว ผู้ซึ่งเข้าไปช่วยเหลือ นายหาด เป็นคนแรก เผยได้ยินเสียงเรียกมาจากอาคารที่กำลังก่อสร้างและมีร่องรอยสังกะสีเปิด จึงได้ขึ้นไปดูพร้อมน้องชายเพื่อหาต้นเสียง จนมาพบว่ามีผู้ติดอยู่ภายในปล่องขนาดเล็กและได้พยายามช่วยเหลือเพื่อนำตัวออกมาจากจุดเกิดเหตุ แต่ไม่เป็นผล จึงประสานเจ้าหน้าที่มาทำการช่วยเหลือแต่ก็ไม่สำเร็จ

เบื้องต้น เจ้าหน้าที่ตำรวจสถานีตำรวจนครบาลบางบอนจะได้ทำการสอบสวนข้อเท็จจริงถึงการเสียชีวิตของช่างเฟอร์นิเจอร์รายนี้ ก่อนจะนำตัวส่งสถาบันนิติเวชศิริราชเพื่อชันสูตรหาสาเหตุของการเสียชีวิตต่อไป