

ตรวจคนเข้าเมืองมุกดาหาร พร้อมด้วยเจ้าหน้าที่ตำรวจ ทหาร ไล่ล่าชาวตุรกี(อุยกูร์) ที่หลบหนีออกจากห้องควบคุมตัว คาดอยู่ในพื้นที่มีชาวบ้านพบเห็นออกคุ้ยขยะหาอาหารเพื่อมาประทังชีวิต
เมื่อวันที่ 14 ก.พ. 62 พ.ต.อ. โกเมน สุภาพ ผู้กำกับการตรวจคนเข้าเมืองมุกดาหาร พ.ต.ท. ธีรวัฒน์ ทิพย์ธนาวิวัฒ รอง ผู้กำกับการตรวจคนเข้าเมืองมุกดาหาร พ.ต.ท.จตุพร เนวมาตร์ รอง ผู้กำกับการตรวจคนเข้าเมืองมุกดาหาร พ.ต.ท.อุดร ชาวแขก สารวัตรตรวจคนเข้าเมืองมุกดาหาร พร้อมด้วยเจ้าหน้าที่ ตม. ตชด.234 ทหารพราน ตำรวจสายตรวจ สภ.เมืองมุกดาหาร ตำรวจสืบสวนเมืองมุกดาหาร และตำรวจท่องเที่ยว ได้ออกลาดตระเวนบริเวณถนนท่าเรือ บ้านโคกสุวรรณ เขตเทศบาลเมืองมุกดาหาร

หลังจากได้มีชาวบ้านพบเห็นชาวต่างชาติ (อุยกูร์) ตามรูปภาพที่ทางเจ้าหน้าที่ตรวจคนเข้าเมืองมุกดาหาร ได้ออกประชาสัมพันธ์ ซึ่งห่างจากสำนักงานตรวจคนเข้าเมืองประมาณ 3 กิโลเมตร เป็นป่ารกทึบและมีลำห้วยทอดยาวออกไปสู่แม่น้ำโขง ซึ่งชาวบ้านพบที่บริเวณลำห้วยมุก เห็นชาวต่างชาติได้ออกมาคุ้ยขยะเพื่อหาอาหารกินประทังความหิว

นางสุพร คำปาน อายุ 60 ปี กล่าวว่า เมื่อตอนเช้าประมาณ 08.30 น. ได้เห็นชายชาวต่างชาติข้ามถนน เมื่อคืนที่ผ่านมามีสุนัขเห่าใกล้ ๆ ลำห้วย และเห็นเดินมาคนเดียว ใส่เสื้อสีซีดๆ เดินมาคุ้ยขยะ และได้เดินลงไปในลำห้วย หน้าเหมือนกับในรูปภาพที่เจ้าหน้าที่ให้มา คือนายเออร์คัล อายุ 37 ปี

ด้าน พ.ต.ท.อุดร ชาวแขก สารวัตรตรวจคนเข้าเมืองมุกดาหาร กล่าวว่า ได้บูรณาการกับหน่วยงานความมั่นคงประมาณ 70-80 นาย ออกค้นหาทั้งกลางวันและกลางคืน โดยได้เดินเท้าค้นหาตรงบริเวณห้วยมุก หลังจากมีชาวบ้านเห็น ชายชาวต่างชาติออกมาคุ้ยขยะ แล้วเดินไปในลำห้วย

สำหรับชาวตุรกี (อุยกูร์) ที่หลบหนีออกจากห้องควบคุมตัว (ห้องกัก) ตั้งแต่วันที่ 12 ก.พ. เวลาประมาณ 20.00 น. ที่ผ่านมา จำนวน 7 คน ในขณะนี้สามารถติดตามตัวมาได้ 3 คน เหลืออีก 4 คน ทางเจ้าหน้าที่ตรวจคนเข้าเมืองมุกดาหาร ยังคงเดินเท้าค้นหาบริเวณที่ได้รับแจ้งจากชาวบ้าน ซึ่งชาวบ้านให้ความร่วมมือกับเจ้าหน้าที่เป็นอย่างดี คาดว่าอยู่ในพื้นที่มีชาวบ้านพบเห็นออกคุ้ยขยะหาอาหารเพื่อมาประทังชีวิต

ขณะเดียวกัน ดร.พรพิมล ภักดีประสานสอน ตัวแทนประชาคมข่าวตรวจคนเข้าเมืองมุกดาหาร พร้อมคณะได้เดินทางมามอบช่อดอกไม้ให้กับ พ.ต.ท.อุดร ชาวแขก เพื่อเป็นกำลังใจให้การปฏิบัติหน้าที่ค้นหาชาวตุรกี ลุล่วงไปได้ด้วยดี