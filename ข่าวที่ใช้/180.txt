ไล่จนมุม! ตำรวจบุกรวบตัว พ่อค้ายา-นักเสพกระโดดหนีลงคลอง สุดท้ายไม่รอด
30 ม.ค. 62 (11:05 น.)

เจ้าหน้าที่ชุดปฏิบัติการพิเศษฝ่ายปกครองอำเภอเมืองนครนายก ได้วางแผนเข้าจับกุมนักค้ายาบ้า หลังเจ้าหน้าที่ได้รับการร้องเรียนไปที่อำเภอเมืองนครนายก ว่าในพื้นที่ตำบลหินตั้งมีการลักลอบขายยาเสพติดให้กับวัยรุ่นในพื้นที่และใกล้เคียงกันเป็นจำนวนมาก เจ้าหน้าที่จึงใช้สายล่อซื้อโดยติดต่อทางเฟซบุ๊กเพื่อขอซื้อยาบ้า

หลังจากมีการติดต่อขอซื้อยาได้เรียบร้อย แผนปฏิบัติการจึงเกิดขึ้นเมื่อสายล่อซื้อส่งสัญญาณให้เจ้าหน้าที่ที่ซุ่มอยู่ให้เข้าจับกุม โดยสามารถจับนักค้ายาได้ที่บ้านพักในตำบลหินตั้ง อำเภอเมือง จังหวัดนคนนนายก ต่อมาทราบชื่อนายมนตรี อายุ 34 ปี เป็นคนจังหวัดนครนายก พร้อมของกลางยาบ้าจำนวน 6 เม็ด พร้อมอุปกรณ์ในการเสพ ส่วนนักเสพอีกคนพอเห็นเจ้าหน้าที่เข้าจับกุมก็ได้วิ่งหนีเข้าไปในป่าแล้วกระโดดลงคลองเพื่อจะหลบหนีการจับกุม

แต่เจ้าหน้าที่ไม่ละความพยายามได้กระโดดน้ำตามไปจนสามารถจับกุมตัวได้ ตรวจสอบในกระเป๋าที่ทิ้งอยู่กลางคลองไม่พบสิ่งผิดกฎหมายคาดว่าน่าจะทิ้งยาลงคลองระหว่างหลบหนี หลังจากนั้นจึงควบคุมตัว เพื่อมาขยายผลหาถึงเอเย่นต์นักค้ารายใหญ่ แต่คาดว่าเอเย่นต์เองหน้าจะรู้ว่านายมนตรีถูกจับกุมเลยไม่นำยาบ้าที่สั่งจำนวน 100 เม็ดมาส่งตามที่นัดหมาย เจ้าหน้าที่จึงควบคุมตัวส่งดำเนินคดีที่ สภ.เมืองนครนายกต่อไป