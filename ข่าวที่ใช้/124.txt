รวบคนขับรถ "วัน อยู่บำรุง" หนีคดีร่วมวิวาทกลางผับดังย่านทองหล่อ
08 ก.พ. 62 (14:43 น.)

ตำรวจกองปราบรวบมือปืน อดีตลูกน้องนักการเมืองดัง "วัน อยู่บำรุง" ร่วมกันก่อเหตุทะเลาะวิวาท ในผับดังย่านทองหล่อ

นายยศพัฒน์ หรือ ปุ้ย อดีตคนขับรถของนายวัน อยู่บำรุง และนายอาชวิน อยู่บำรุง ที่ร่วมกันก่อเหตุทะเลาะวิวาท ที่ผับเดโม่ ย่านทองหล่อ เมื่อเดือนเมษายน ปี2561 ถูกตำรวจกองปราบจับกุมได้ที่สวนแห่งหนึ่งของผู้ใหญ่บ้านรายหนึ่งในจังหวัดราชบุรีเมื่อช่วงเช้าวันนี้ ก่อนที่จะถูกคุมตัวมาสอบสวนที่กองปราบปราม พร้อมอาวุธปืนสั้น และยาว รวม 7 กระบอก พร้อมเครื่องกระสุน และอุปกรณ์เก็บเสียง

พล.ต.ต.จิรภพ ภูริเดช ผบก.ป เปิดเผยว่า จากการสอบสวน นายปุ้ย สารภาพว่า ก่อเหตุดังกล่าวจริง เกิดจากการทะเลาะวิวาทซึ่งหน้า ไม่ได้เป็นการจ้างวานและหลังก่อเหตุได้นำปืนไปทิ้ง แต่ยังไม่ระบุว่าที่ใด จากการตรวยสอบประวัติพบว่านายปุ้ยมีหมายจับก่อเหตุฆ่าผู้อื่นที่ผับแสงจันทร์ ย่านพระราม 2 เมื่อปี 2558 และได้หลบหนีระหว่างการประกันตัวในชั้นศาลจังหวัดธนบุรี

อย่างไรก็ตาม จากการเข้าตรวจค้นบ้านหลังดังกล่าวยังพบผู้ต้องหาตามหมายจับ ศาลจังหวัดสมุทรสาคร คดีร่วมกันพยายามฆ่าผู้อื่น เมื่อปี 2548 อีก 1 คน คือ นายธีรพันธุ์ ซึ่งจากการจับกุมในครั้งนี้ทางตำรวจจะสอบขยายผลว่าสถานที่แห่งนี้เข้าข่ายเป็นซุ่มมือปืนหรือไม่ เพราะมีผู้ต้องหาตามหมายจับคดีร้ายแรงถึง 2 คน และอาวุธปืนอยู่ภายในพื้นที่ของผู้ใหญ่บ้าน ซึ่งเบื้องต้นเจ้าหน้าที่ยังไม่พบตัวผู้ใหญ่บ้านแต่จะออกหมายเรียกให้มาชี้แจง