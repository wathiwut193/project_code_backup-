
สาวหล่อวัยเบญจเพสขี่รถจักรยานยนต์ร่วงตกจุดก่อสร้างที่เสร็จไปเพียงครึ่งเดียว ทั้งคนทั้งรถร่วงตกพื้น 15 เมตร เสียชีวิตน่าเศร้า คาดฝ่าฝืนสัญญาณป้ายเตือน

(18 ก.พ.) ร.ต.อ.ศุภกร แสงจันทร์ รองสว.(สอบสวน) สภ.ชัยพฤกษ์ รับแจ้งอุบัติเหตุจักรยานยนต์ตกสะพานบริเวณโครงการก่อสร้าง จุดกลับรถหน้าโรงเรียนนนทบุรีวิทยาลัย หมู่ 2 ต.อ้อมเกร็ด อ.ปากเกร็ด จ.นนทบุรี จึงพร้อมด้วย พ.ต.อ.สถิต บุญยรัตนพันธ์ ผกก. แพทย์จากสถาบันนิติวิทยาศาสตร์ มูลนิธิร่วมกตัญญู รีบรุดไปตรวจสอบ

ที่เกิดเหตุเป็นถนนกำลังก่อสร้างสะพานข้ามคลองบางบัวทอง พบรถจักรยานยนต์ยามาฮ่า มิโอ สีแดง ตกลงไปด้านล่างของจุดกลับรถที่อยู่ระหว่างสร้างสะพาน สภาพรถพังยัยเยินทั้งคัน ห่างไปเล็กน้อยพบร่างผู้เสียชีวิตทราบชื่อคือ น.ส.กรองกาญจน์ อายุ 25 ปี สภาพศพศีรษะแตก เลือดไหล กระดูกซี่โครงหัก มีหมวกกันน็อกตกอยู่ข้างตัว

จากการสอบสวนพยานทราบว่า ผู้เสียชีวิจได้ขับขี่จักรยานยนต์มาถึงจุดเกิดเหตุด้วยความเร็ว โดยถนนเส้นดังกล่าวกำลังมีโครงการก่อสร้างอยู่ เจ้าหน้าที่นำกรวยยางติดข้อความว่าช่องจราจรปิดด้านขวา แต่ผู้เสียชีวิตคิดว่ารถคงขี่ผ่านไปได้ จึงตัดสินใจขี่เลยเข้าไป

แต่ปรากฏว่าทางดังกล่าวยังก่อสร้างแล้วเสร็จเพียงแค่ครึ่งเดียว เมื่อเจอทางต่างระดับที่ยังไม่แล้วเสร็จ ทำให้หยุดรถเบรกไม่ทัน เกิดเสียหลักพุ่งตกลงไปทั้งรถทั้งคน จากระดับความสูงกว่า 15 เมตร ทำให้ร่างกระแทกตกพื้นเสียชีวิตอย่างน่าเศร้า เบื้องต้นมอบศพให้มูลนิธินำส่งสถาบันนิติเวชก่อนติดต่อให้ญาติรับไปดำเนินการตามประเพณีต่อไป