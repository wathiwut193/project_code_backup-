ลูกทรพี! เล็งปืนใส่แม่ สุดท้ายหันไปลั่นไกยิงน้องชายแท้ๆ ของตัวเอง
14 ก.พ. 62 (08:19 น.)

แม่เล่านาทีชีวิต ถูกลูกชายคนโตยกปืนเล็งมาทางตนเอง ก่อนหันไปยิงใส่น้องชายได้รับบาดเจ็บ ยังอ้างไม่เจตนาแค่ปืนลั่นเอง

ผู้สื่อข่าวรายงานว่า (14 ก.พ.) พ.ต.ต.วัสุวัฒฐ์ หลานวงศ์ สว(สอบสวน) สภ.หนองกุงศรี กาฬสินธุ์ ได้รับแจ้งว่ามีเหตุยิงกันที่บริเวณบ้านหลังหนึ่ง หมู่ 5 บ้านหนองโน ต.โคกเครือ อ.หนองกุงศรี ที่เกิดเหตุ พบชาวบ้านจับกลุ่มมุงดูสถานที่เกิดเหตุ พบรอยเลือดกองอยู่ที่พื้นบ้าน ส่วนผู้บาดเจ็บญาตินำส่ง รพ.หนองกุงศรี และส่งรักษาที่ รพ.กาฬสินธุ์ ต่อ

จากการสอบถาม นางทองร้อย อายุ 57 ปี ซึ่งเป็นแม่ของมือปืนและแม่ของผู้ถูกยิง ทราบว่า ก่อนเกิดเหตุตนอยู่กับลูกชายสองคน คือ นายศุภมิตร อายุ 35ปี และ นายจักรกริช อายุ 23 ปี โดยนายศุภมิตร ซึ่งเป็นพี่ชายได้ดื่มสุราขาวมีอาการมึนเมา ได้กล่าวหาเรื่องน้องชายว่าชอบขโมยข้าวเปลือกในเล้าไปขาย

ส่วน นายจักรกิช ก็เถียงว่าไม่เคยขโมยข้าวไปขาย ตนเองก็บอกว่าไม่ให้ทะเลาะกัน และน้องมันไม่ได้เอาข้าวไปขายเหมือนที่กล่าวหา จากนั้นลูกชายคนโตจึงคว้าปืนแก๊ปยาวแบบไทยประดิษฐ์ เล็งปลายกระบอกปืนมาที่ตัวเองแต่ไม่ยิง

กลับหันปลายกระบอกปืนไปหานายจักรกริช น้องชายที่กำลังนั่งดูทีวีอยู่ ห่างกันประมาณ 1 เมตร กระสุนปืนเจาะไปที่กลางหลังน้องชายและล้มลง ญาติจึงรีบส่งคนเจ็บไปรักษาตัวที่ รพ.หนองกุงศรี และส่งต่อไป รพ.กาฬสินธุ์

ทั้งนี้ นายศุภมิตร ไม่ได้หลบหนีไปไหน ยืนรอมอบตัวกับเจ้าหน้าที่ตำรวจ และรับสารภาพว่าไม่เจตนาทำปืนลั่นเอง จึงควบคุมตัวไว้เพื่อดำเนินคดีในข้อหา มีอาวุธปืนโดยไม่ได้รับอนุญาตและพยายามฆ่า ตามกฎหมายต่อไป