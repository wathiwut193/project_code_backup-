
ความคืบหน้าเหตุการณ์ นายไป่ อายุ 63 ปี  ถูกคนร้ายสวมไอ้โม่งใช้อาวุธปืนไม่ทราบขนาดยิงเข้าที่ศีรษะจนเสียชีวิต ที่บริเวณร้านรับซื้อของเก่าบ้านโคกกลาง หมู่ที่ 4 ต.ดงมูล อ.หนองกุงศรี จ.กาฬสินธุ์ โดยขณะเกิดเหตุซึ่งนางดวง อายุ 46 ปี ภรรยา เห็นเหตุการณ์ และยืนยันว่าผู้ที่ก่อเหตุคือ นายกันยา อายุ 50 ปี ซึ่งเป็นสามีเก่า ซึ่งหลังก่อเหตุได้วิ่งหลบหนีเข้าไปในป่าอ้อย เจ้าหน้าที่ตำรวจจึงจัดกำลังปิดล้อมพื้นที่ไล่ล่าตัว ตามที่เสนอข่าวไปแล้วนั้น

ล่าสุดเมื่อเวลา 14.30 น.ผู้สื่อข่าวรายงานว่า ตำรวจสามารถจับกุมตัวนายกันยา อายุ 50 ปี ผู้ต้องหาก่อเหตุยิงนายไป่ ได้ที่บริเวณป่าอ้อยทางด้านทิศเหนือของบ้านโคกใหญ่ ม.5 ต.ห้วยยาง อ.กระนวน จ.ขอนแก่น หลังเจ้าหน้าที่ได้กระจายกำลังปิดล้อมพื้นที่และกดดันนานกว่า 7 ชั่วโมง พร้อมของกลางอาวุธปืนไทยประดิษฐ์ 1 กระบอก และรถจักรยานยนต์ยี่ห้อเวฟ สีแดง-ดำ ไม่ติดแผ่นป้ายทะเบียน และควบคุมตัวมาสอบสวน

โดยนายกันยา ผู้ต้องรับสารภาพว่า เป็นผู้ก่อเหตุยิงนายไป่จริง เนื่องจากมีความแค้นที่นายไป่มาเป็นสามีใหม่ของนางดวง ซึ่งเป็นภรรยาเก่าของตน เท่ากับเป็นการแย่งภรรยาและหยามศักดิ์ศรีลูกผู้ชายอย่างมาก อีกทั้งนางดวงยังปล่อยให้ตนใช้หนี้ ธ.ก.ส.ที่ได้ไปกู้ยืมมาเมื่อครั้งที่ยังไม่หย่าร้างกันจำนวน 300,000 บาทเพียงคนเดียว จึงเก็บความแค้นนี้สะสมมานานกว่า 3 ปี ต้องมีตายสักวัน ซึ่งเป้าหมายจะฆ่าเพียงนายไป่ แต่จะไม่ฆ่าเมียเก่า ซึ่งก่อนที่จะก่อเหตุเมื่อวันที่ 13 กุมภาพันธ์ ที่ผ่านมาตนได้ขี่รถจักรยานยนต์มาดูลาดเลาไว้แล้ว เพื่อวางแผนก่อเหตุ

กระทั่งตัดสินใจก่อเหตุในวันนี้ ซึ่งเป็นวันแห่งความรักวันวาเลนไทน์ โดยอาศัยช่วงเช้ามืดขี่รถจักรยานยนต์ไปจอดไว้ที่ข้างป่าอ้อย แล้วสวมไอ้โม่งเดินถือปืนเข้าไปจ่อยิงหัวนายไป่ขณะกำลังนั่งลับมีดอยู่บนเตียงไม้ไผ่แล้ววิ่งหลบหนีเข้าไปในป่า กระทั่งมาถูกเจ้าหน้าที่ตำรวจปิดล้อมและจับตัวได้ดังกล่าว

จากนั้น พ.ต.อ.พุฒินันท์ อำพันธ์ ผกก.สภ.หนองกุงศรี พร้อมด้วยเจ้าหน้าที่ตำรวจสภ.หนองกุงศรีได้นำตัวนายกันยา ไปทำแผนประกอบคำรับสารภาพบริเวณที่เกิดเหตุบริเวณร้านรับซื้อของเก่าบ้านโคกกลาง หมู่ที่ 4 ต.ดงมูล อ.หนองกุงศรี จ.กาฬสินธุ์ โดยเริ่มจากตั้งแต่จุดที่ขี่รถจักรยานยนต์มาจอดแล้วเดินถือปืนไปยิงหัวนายไป่ โดยมีชาวบ้านมาร่วมดูเหตุการณ์จำนวนมาก ทั้งนี้ระหว่างที่เจ้าหน้าที่กำลังทำแผนอยู่นั้นได้มีญาติของผู้เสียชีวิต ซึ่งเป็นน้องของนางดวง วิ่งเข้ามาชกเข้าที่ใบหน้าของนายกันยาด้วยความโกรธแค้น ก่อนที่เจ้าหน้าที่จะเข้ามาคุมตัวออกไป และนำตัวส่งพนักงานสอบสวนดำเนินคดีในข้อหาฆ่าผู้อื่นโดยไตร่ตรองไว้ก่อน เนื่องจากมีการวางแผนก่อนที่จะลงมือก่อเหตุ และข้อหามีอาวุธปืนไว้ในครอบครองโดยไม่ได้รับอนุญาต และครอบครองปืนในเขตเมือง ชุมชน หรือยิงปืนซึ่งใช้ดินระเบิดโดยใช่เหตุ ในเมือง หมู่บ้านหรือที่ชุมนุมชน