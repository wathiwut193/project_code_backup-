หนุ่มวิ่งตัดหน้า เก๋งเบรกไม่ทันพุ่งชนดับ ร่างกระเด็นสยองติดอยู่หลังคา
12 ก.พ. 62 (09:56 น.)

รถยนต์ชนคนวิ่งข้ามถนนเข้าอย่างจัง ถนนวิภาวดีรังสิต ร่างกระเด็นดับคาหลังคารถ เพื่อนเผยเมามาด้วยกันมา แต่รถเกิดอุบัติเหตุ จึงจอดเรียกแท็กซี่ อยู่ๆ ก็วิ่งตัดหน้ารถไป

(12 ก.พ.) ผู้สื่อข่าวรายงานว่า เมื่อเวลา 02.00 น. พ.ต.ท.มานิต จันทร์ประสิทธิ์ รอง ผกก.(สอบสวน) สน.วิภาวดี รับแจ้งเหตุมีคนถูกรถชนเสียชีวิต บริเวณถนนวิภาวดี แขวงลาดยาว เขตจตุจักร กรุงเทพฯ จึงรุดตรวจสอบที่เกิดเหตุพร้อมแพทย์นิติเวช รพ.ภูมิพล และเจ้าหน้าที่กู้ภัยป่อเต็กตึ๊ง

ที่เกิดเหตุ บริเวณช่องทางด่วนถนนวิภาวดี ฝั่งขาเข้า บริเวณหน้าสำนักงานปรมณูเพื่อสันติ พบรถยนต์นั่งส่วนบุคคล ยี่ห้อนิสสันโน๊ต สีขาว จอดอยู่ริมข้างทาง สภาพกระโปรงหน้ารถพังยับเยิน กระจกหน้ารถแตก ด้านบนหลังคารถยนต์พบศพชายไม่ทราบชื่อ อายุประมาณ 35-40 ปี สภาพศพไม่สวมเสื้อ สวมกางเกงขาสั้น แขนและขาทั้ง 2 ข้างหัก ตรวจสอบในร่างกายไม่พบหลักฐานเอกสารใดๆ

จากการสอบสวน นางสำราญ อายุ 45 ปี เจ้าของรถยนต์ กล่าวว่า ตนมีอาชีพขายน้ำแข็งที่ตลาดดินแดง ขณะที่กำลังขับรถจะไปทำงาน จู่ๆ ก็เห็นชายดังกล่าว วิ่งออกมาจากข้างทางและวิ่งตัดหน้ารถของตนอย่างจัง ตนจึงรีบจอดรถลงมาดู และแจ้งเจ้าหน้าที่ให้เข้าตรวจสอบ

นายวิทวัฒน์ อายุ 35 ปี อาชีพกรรมกรรับจ้าง กล่าวว่า ตนรู้จักกับผู้ตายเพราะทำงานไซต์ก่อสร้างเดียวกัน โดยรู้แค่ว่าผู้ตายชื่อ นายยง (ไม่ทราบนามสกุล) ก่อนเกิดเหตุตนและผู้ตายได้ไปดื่มสุรามาด้วยกัน และกำลังเดินทางกลับที่พักย่านเมืองทองธานี ขณะกำลังขับรถเกิดอุบัติเหตุรถชนกับแท่งเบอร์ริเออร์ ตนจึงเดินลงจากรถเพื่อเรียกแท๊กซี่กลับบ้านเพราะรถไม่สามารถขับต่อได้ ระหว่างกำลังเรียกแท็กซี่ จู่ๆ ผู้ตายก็วิ่งข้ามถนนไปจนถูกรถชนดังกล่าว

เบื้องต้น เจ้าหน้าที่ยังไม่แจ้งข้อหากับผู้ใด เนื่องจากต้องทำการสอบสวนรายละเอียดอีกครั้งหนึ่ง หากพบว่ามีความผิดก็จะดำเนินการแจ้งข้อหาขับรถโดยประมาทเป็นเหตุให้ผู้อื่นถึงแก่ความตาย ดำเนินคดีตามกฎหมาย ส่วนศพนำส่งนิติเวช รพ.ภูมิพล ก่อนจะทำการติดต่อญาติให้มารับศพเพื่อนำไปบำเพ็ญกุศลต่อไป