มือปืนเหี้ยม! ซุ่มรอเหยื่อก่อนควบ จยย.ประกบยิงดับคารถหน้าโรงเรียนดังอยุธยา
08 ก.พ. 62 (14:48 น.)

(8 ก.พ. 62)  ร.ต.อ.รุ่ง ปัญญา รองสว.สอบสวน สภ.นครหลวง จ.พระนครศรีอยุธยา ได้รับแจ้งเหตุ มีผู้ถูกอาวุธปืนยิงเสียชีวิตภายในรถยนต์กระบะ บนถนนนครหลวง- ท่าเรือ สายใน เหตุเกิดบริเวณ หน้าโรงเรียนนครหลวงอุดมรัตน์  ม.5 ต.นครหลวง อ.นครหลวง จ.พระนครศรีอยุธยา 
จึงไปตรวจสอบที่เกิดเหตุ พร้อมประสานเจ้าหน้าที่ตำรวจพิสูจน์หลักฐาน พระนครศรีอยุธยา แพทย์เวรโรงพยาบาลสมเด็จพระสังฆราช เจ้าหน้าที่ชุดสืบสวน  สภ.นครหลวง พร้อมเจ้าหน้าที่สมาคมรวมใจ ไปตรวจสอบจุดเกิดเหตุ

พบรถยนต์กระบะ ยี่ห้อ อีซูซุ  ดีแม็คแคป สีบรอนซ์เงิน หมายเลขทะเบียน บบ-2050 พระนครศรีอยุธยา จอดอยู่ฝั่งตรงข้ามโรงเรียน สภาพกระจกด้านข้างฝั่งคนขับมีร่องรอยอาวุธปืน จำนวน 4 นัด ถูกยิงเข้าไปทะลุประตูด้านซ้าย 

บนถนนพบปลอกกระสุนปืนขนาด .38 ซุปเปอร์  จำนวน 4 ปลอก  กระจายเกลื่อนถนน  ภายในรถพบ นายธวัช อายุ 63 ปี มีอาชีพผู้รับเหมาต่อเติมบ้าน  ภูมิลำเนา ต.บางพระครู อ.นครหลวง จ.พระนครศรีอยุธยา นอนหายใจรวยรินอยู่ภายในรถยนต์กระบะด้านเบาะคนขับ  

เจ้าหน้าที่ช่วยกันนำร่างผู้บาดเจ็บออกมาปั๊มหัวใจ แต่ไม่สามารถยื้อชีวิตเอาไว้ได้ และเสียชีวิตในที่เกิดเหตุ โดยตรวจสอบตามร่างกายพบบาดแผลถูกยิงด้วยเอาอาวุธปืนเข้าที่บริเวณ แขนขวา 1 นัด  ที่คอด้านขวาทะลุ ไปถูกแขนซ้าย

สอบถาม นางประภัสสร อายุ 60 ปี ภรรยาของผู้ตาย ทราบว่า  ตนมีอาชีพขายของอยู่ในโรงเรียน ส่วนผู้ตายมีอาชีพรับเหมาต่อเติมบ้าน และเมื่อช่วงเช้าผู้ตายได้ขับรถมาส่งตนเพื่อขายของภายในโรงเรียน พอถึงหน้าโรงเรียนตนได้เดินข้ามถนนไปเปิดประตูรั้วโรงเรียน โดยผู้ตายได้นั่งรออยู่ในรถฝั่งตรงข้ามเพื่อจะขับรถเข้าไปภายในโรงเรียน

พอตนเปิดประตูเสร็จ ก็ได้ยินเสียงปืนดังขึ้นหลายนัดจึงหันไปมองพบเห็นรถจักรยานยนต์ไม่ทราบสี ไม่ทราบรุ่น ขับมุ่งหน้าออกไปทาง อ.นครหลวง

จากนั้นตนก็มองไปที่รถของสามี ก็พบว่า สามีถูกยิงได้รับบาดเจ็บอยู่ในรถจึงได้รีบโทรศัพท์แจ้งให้เจ้าหน้าที่มาช่วยเหลือ แต่สามีทนพิษบาดแผลไม่ไหว จึงเสียชีวิต ส่วนสาเหตุนั้นตนไม่ทรา เพราะเนื่องจากผู้ตายไม่เคยเล่าเรื่อง อะไรให้ฟังเลย

ในเบื้องต้น เจ้าหน้าที่ตำรวจสันนิษฐานว่า ผู้ตายน่าจะมีความขัดแย้งกับผู้ใดผู้หนึ่ง จึงทำให้มีคนร้ายติดตามมาหรือมาเฝ้ารอ ใกล้กับที่เกิดเหตุ และเมื่อเห็นรถผู้เสียชีวิตจอดรถจึงได้ออกมาก่อเหตุยิง จากนั้นขับหลบหนีออกไป 

ทั้งนี้ เจ้าหน้าที่ตำรวจเร่งตรวจสอบกล้องวงจรปิดตามเส้นทางจากบ้านของผู้เสียชีวิต จนมาถึงโรงเรียน ว่า มีรถยนต์หรือรถจักรยานยนต์ติดตามคนร้ายมาหรือไม่