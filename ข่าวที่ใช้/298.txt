ศาลสั่งจำคุก “บังฮิม” หนุ่มหื่น 13 ปี คดีก่อเหตุใช้กำลังบังคับข่มขืนนักศึกษาสาวในอพาร์ตเมนต์ ย่านห้วยขวาง หลังอารมณ์ค้าง นัดสาวประเภทสองแล้วไม่เจอ สุ่มหาห้องเลือกเหยื่อไม่ล็อกประตู

เมื่อเวลา 11.00 น. วันที่ 11 มี.ค.62 ศาลอ่านคำพิพากษาคดี ที่พนักงานอัยการคดีอาญา 3 เป็นโจทก์ฟ้องนายสุรินทร์ หรือ บังฮิม ยันตะดิลก อายุ 37 ปี เป็นจำเลยในความผิดฐานข่มขืนกระทำชำเรา, ข่มขืนใจผู้อื่น, ชิงทรัพย์ในเคหสถานและบุกรุกเข้าไปในอสังหาริมทรัพย์ของผู้อื่น

กรณีเมื่อวันที่ 15 ก.ย.2561 จำเลยได้บุกขึ้นไปในห้องพักแห่งหนึ่งย่านห้วยขวาง แล้วข่มขืนกระทำชำเรานักศึกษาสาวรายหนึ่ง อายุ 19 ปี ซึ่งอยู่ภายในห้องที่ไม่ได้ล็อกประตู ก่อนลักทรัพย์สินหลายรายการ อาทิ พระเครื่องจำนวน 6 องค์ หลบหนีไป กระทั่งพนักงานสอบสวน สน.ห้วยขวาง ขออนุมัติหมายจับศาลอาญา ที่ จ.2190/2561 ลงวันที่ 22 ก.ย. 2561 ติดตามจับกุมจำเลยได้บริเวณหน้าบ้านเลขที่ 160 ซ.รามอินทรา 2 แขวงอนุสาวรีย์ เขตบางเขน กรุงเทพ

ศาลพิเคราะห์พยานหลักฐานประกอบคำรับสารภาพของจำเลยแล้ว โจทก์มีผู้เสียหายเป็นประจักษ์พยานยืนยันจดจำลักษณะ หน้าตาและเสียงของจำเลยได้ชัดเจน มีพนักงานสอบสวนและพยานแวดล้อมยืนยันตัวตนของจำเลยที่ลักทรัพย์ของผู้เสียหายไป และผลตรวจดีเอ็นเอของจำเลยที่ติดกับร่างกายของผู้เสียหายตรงกัน ประกอบกับจำเลยให้การรับสารภาพตลอดมา พยานหลักฐานฟังได้ปราศจากข้อสงสัยว่าจำเลยกระทำความผิดตามฟ้อง

พิพากษาให้จำคุกจำเลย ฐานข่มขืน 8 ปี, ฐานชิงทรัพย์ในเคหสถานและบุกรุกเข้าไปในอสังหาริมทรัพย์ของผู้อื่น จำคุก 18 ปี จำเลยให้การรับสารภาพ ลดโทษให้กึ่งหนึ่ง คงจำคุกฐานข่มขืน 4 ปี, ฐานชิงทรัพย์ฯ 9 ปี รวมจำคุก 13 ปี และมีคำสั่งให้จำเลยต้องคืนทรัพย์สินทั้งหมดที่ชิงไปให้แก่ผู้เสียหาย.