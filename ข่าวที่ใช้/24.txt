
คนร้ายตามยิงหนุ่มนักเที่ยวดับคาหน้าร้านคาราโอเกะ ก่อนพบจุดจบไปฉลองวันเกิดเพื่อนในกลุ่ม แล้วชวนกันไปกินต่ออีกร้านที่อยู่ห่างไป 1.5 กม. จนมีเรื่องชกต่อยกับวัยรุ่นนักท่องราตรี หลังขี่รถ จยย.กลับมาที่ร้านเดิม ถูกคู่กรณีตามล้างแค้นและเกิดชกต่อยกันอีกรอบ ก่อนชักปืนจ่อยิงเผาขน 2 นัดสิ้นใจระหว่างถูกนำส่งโรงพยาบาล ตำรวจเช็กกล้องวงจรปิด เตรียมขอหมายจับล่ามือปืน

เหตุการณ์นักเที่ยวเขม่นชกต่อยกันในร้านคาราโอเกะ ตามยิงอริดับสยองรายนี้ เปิดเผยเมื่อ เวลา 03.30 น. วันที่ 2 ธ.ค. พ.ต.ท.รัฐธวัช อยู่พิพัฒน์ รอง ผกก. (สอบสวน) สภ.สำโรงใต้ อ.พระประแดง จ.สมุทรปราการ รับแจ้งเหตุยิงกันบาดเจ็บสาหัสบริเวณหน้าร้านคาราโอเกะมะนาวหวาน ริมถนนเลียบทางด่วนบางหญ้าแพรก ต.บางหญ้าแพรก อ.พระประแดง ไปตรวจสอบพร้อมด้วย พ.ต.อ.ประเสริฐ บัวขาว ผกก.สภ.สำโรงใต้ และเจ้าหน้าที่ตำรวจสายตรวจและชุดสืบสวน

เมื่อไปถึงพบเพียงรอยเลือดจำนวนมาก ส่วนเหยื่อกระสุนทราบจากปากคำพยานที่อยู่ในเหตุการณ์ว่ามีพลเมืองดีช่วยพาส่งโรงพยาบาลวิภารามชัยปราการ และเสียชีวิตระหว่างทาง ทราบชื่อผู้ตายนายเจษฎา สาลีทอง อายุ 36 ปี อยู่บ้านเลขที่ 16 หมู่ 4 ต.ไพรขลา อ.ชุมพลบุรี จ.สุรินทร์ มีบาดแผล ถูกยิงด้วยกระสุนปืนไม่ทราบขนาดเข้าที่หน้าท้อง 1 นัด และต้นขาซ้าย 1 นัด

สอบสวนนายนพดล กลิ่นสุวรรณ์ อายุ 35 ปี เพื่อนผู้ตายและเป็นญาติกับเจ้าของร้านมะนาวหวาน ให้การว่า ก่อนเกิดเหตุนายเจษฎา ผู้ตายมานั่งกินฉลองวันเกิดเพื่อนในกลุ่มที่ร้านมะนาวหวานที่ตนช่วยญาติดูแลอยู่ หลังนั่งดื่มกินกันสักพัก ผู้ตายชวนออกไปนั่งกินต่อที่ร้านคนกันเอง เป็นร้านคาราโอเกะห่างออกไปราว 1.5 กม. กระทั่งใกล้ถึงเวลาปิดร้าน ตนขอตัวกลับออกมาก่อน เพราะต้องมาช่วยเคลียร์ข้าวของในร้าน ระหว่างกำลังเก็บของอยู่หลังร้านได้ยินเสียงปืนดัง 2-3 นัด รีบวิ่งออกมาดูพบผู้ตายถูกยิงแน่นิ่งอยู่หน้าร้าน

ขณะเดียวกัน ตำรวจสอบปากคำพยานแวดล้อมเพิ่มเติมได้ความว่า ระหว่างนายเจษฎานั่งกันอยู่ในร้านเกิดมีปัญหาชกต่อยกับนักเที่ยว ก่อนที่ทั้งคู่ จะแยกย้ายกันออกไป กระทั่งผู้ตายขี่รถ จยย.กลับไปที่ร้านมะนาวหวาน มีคนร้าย 2 คนคาดว่าเป็นวัยรุ่นนักเที่ยวที่เพิ่งมีเรื่องกัน ขี่รถ จยย.ไม่ทราบยี่ห้อและเลขทะเบียนตามมาที่ร้าน และลงไปชกต่อยกับผู้ตายอีกรอบ ก่อนชักปืนยิงเผาขนแล้วพากันหลบหนีไป

ด้าน พ.ต.อ.ประเสริฐ บัวขาว ผกก.สภ.สำโรงใต้ เปิดเผยว่า ตำรวจรู้ตัวคนร้าย 2 คนที่ร่วมกันก่อเหตุแล้ว เป็นคู่อริที่มีเรื่องทะเลาะวิวาทกันในร้านอาหาร มีหลักฐานจากกล้องวงจรปิดยืนยันชัดเจน ขณะนี้อยู่ระหว่างสอบปากคำเพื่อนผู้ตายอีกคน ที่ไปเที่ยวด้วยกัน จากนั้นจะรวบรวมพยานหลักฐานเพื่อขออนุมัติศาลออกหมายจับคนร้ายต่อไป