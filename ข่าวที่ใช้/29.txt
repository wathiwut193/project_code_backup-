
ลุงวัย 62 ปีของร้านเฟอร์นิเจอร์ที่ชลบุรี ถูกคนร้ายลงมือฆ่าโหด จับมัดมือมัดเท้ามัดคอ ก่อนแทงด้วยมีดแล้วลากศพหมกที่นอนบนชั้น 2 เบื้องต้น ตร.คาดลูกน้องในร้านอาจจะเป็นคนลงมือฆ่าเอง...

เมื่อเวลา 17.00 น. วันที่ 6 ธ.ค.61 ร.ต.ท.ณรงค์ จันทรา รอง สว.สอบสวน สภ.เมืองพัทยา พร้อมด้วยเจ้าหน้าที่ตำรวจชุดสืบสวน เจ้าหน้าที่ตำรวจพิสูจน์หลักฐานชลบุรี แพทย์เวรโรงพยาบาลบางละมุง และเจ้าหน้าที่มูลนิธิสว่างบริบูรณ์เมืองพัทยา ร่วมตรวจสอบผู้เสียชีวิตจากสาเหตุถูกอาวุธมีดแทง เหตุเกิดที่ร้านจ๋าเฟอร์นิเจอร์ ตั้งอยู่เลขที่ 300/15-16 ม.12 ถนนเทพประสิทธิ์ ต.หนองปรือ อ.บางละมุง จ.ชลบุรี 

ในที่เกิดเหตุเป็นอาคารพาณิชย์ 4 ชั้น 2 คูหา ชั้นล่างพบห้องด้านขวามีคราบเลือดเป็นกองด้านหน้า และหยอดเป็นทางไปยังชั้นที่ 2 นอกจากนั้นยังพบรถ จยย.ล้มอยู่คล้ายมีการต่อสู้ จากนั้นขึ้นไปตรวจชั้นที่ 2 พบศพนายประยูร หรือลุงจ๋า ปิติพงษ์พล อายุ 62 ปี เจ้าของร้านอยู่ในสภาพสวมกางเกงตัวเดียว ถูกมัดมือมัดเท้าและมัดบริเวณลำคอ นอนเสียชีวิตอยู่บนฟูก สภาพศพถูกมีดแทงเข้าที่กลางอก และต้นขาขวา เจ้าหน้าที่จึงเก็บมีดที่พบในที่เกิดเหตุและมีคราบเลือดติดไว้เป็นหลักฐาน

 
ด้าน นายดำรงค์ศักดิ์ ฉลาดลบ หรือสิงห์ อายุ 40 ปี คนงานของร้านจ๋า เฟอร์นิเจอร์ กล่าวว่า ปกติที่ร้านจะมีลูกน้อง 2 คน คือ ตนและนายขุน หรือ คม โดยตนเองไม่ได้นอนที่ร้าน แต่นายขุน หรือ คม นอนที่ร้านกับลุงจ๋า เจ้าของร้าน มาวันนี้หลังจากร้านปิดมีเพื่อนข้างร้านโทรศัพท์ไปตามตนว่า ในร้านมีคราบเลือด และ รถ จยย.ล้ม ตนจึงมาดูและไม่กล้าเข้าไปคนเดียว จึงเรียกเพื่อนข้างร้านแล้วขึ้นไปด้วยกันจนพบว่า เจ้าของร้านถูกฆ่าตายจึงแจ้งเจ้าหน้าที่ตำรวจให้มาตรวจสอบ 

 
เบื้องต้นเจ้าหน้าที่ตำรวจได้ควบคุมตัวนายขุนไปสอบสวน แต่ยังไม่ยอมเปิดเผยอะไร นอกจากนั้นยังนำตัวนายดำรงค์ศักดิ์ ไปสอบสวนเช่นกัน เพื่อหาตัวคนร้ายที่ลงมือฆ่าอย่างโหดเหี้ยมครั้งนี้ ส่วนตัวผู้ตายนั้นปกติชอบดุด่าว่ากล่าวลูกน้องเป็นประจำ โดยเฉพาะนายขุนหรือคม นอกจากนั้นเงินที่ได้จากการทำเฟอร์นิเจอร์ผู้ตายไม่ชอบนำไปฝากธนาคารแต่เก็บไว้ในตู้เซฟของผู้ตาย ซึ่งในเบื้องต้นเจ้าหน้าที่ตำรวจสงสัยลูกน้องของผู้ตายเอง ทั้งนี้ เจ้าหน้าที่ตำรวจกำลังเร่งสอบสวนและหาหลักฐานในการจับกุมคนร้าย.