
สลด 5 คนงานรู้เท่าไม่ถึงการณ์ ลงไปทำความสะอาดห้องเครื่องใต้ท้องเรือภัตตาคารลอยน้ำกลางอ่าวพัทยาจู่ๆ เกิดหมดสติเพราะขาดอากาศหายใจ 3 ราย สิ้นใจตายสยอง 2 ศพ ตำรวจอยู่ระหว่างสอบสวนหาปมมรณะที่แท้จริง ก่อนแจ้งข้อหาประมาททำให้มีผู้เสียชีวิตกับผู้มีส่วนเกี่ยวข้อง คาดกลุ่มคนงานไม่ได้เปิดเครื่องดูดอากาศระบายควันจากใต้ท้องเรือ หรืออาจถูกก๊าซพิษจากไอระเหยน้ำมันในระหว่างเดินเครื่องเรือเพื่อให้บริการนักท่องเที่ยว

5 คนงานหมดสติในห้องเครื่องใต้ท้องเรือสำราญ หลังลงไปทำความสะอาดแล้วขาดอากาศหายใจ ช่วยชีวิตได้ 3 ราย สิ้นใจอนาถ 2 ศพ เหตุสลดใจเพราะรู้เท่าไม่ถึงการณ์ครั้งนี้ เปิดเผยเมื่อเวลา 11.00 น. วันที่ 9 ธ.ค. ร.ต.อ.ชานันท์ เกสรบัว รอง สว. (สอบสวน) สภ.เมืองพัทยา รับแจ้ง มีคนงานหมดสติในห้องเครื่องจักรใต้ท้องเรือ “นาวาจักรพรรดิ์” เหตุเกิดบริเวณอ่าวพัทยา ใกล้ท่าเรือแหลมบาลีฮาย อ.บางละมุง จ.ชลบุรี ประสานเจ้าหน้าที่ มูลนิธิสว่างบริบูรณ์เมืองพัทยา เจ้าหน้าที่พยาบาลเมืองพัทยา เจ้าหน้าที่ รพ.บางละมุง พร้อมรถอุปกรณ์ และเครื่องมือเร่งเข้าช่วยเหลือ


ที่เกิดเหตุเป็นเรือสำราญขนาดใหญ่ ความยาวตัวเรือประมาณ 100 เมตร เปิดเป็นภัตตาคารลอยน้ำกลางอ่าวพัทยา ห่างจากฝั่งประมาณ 1 กม.ให้บริการนักท่องเที่ยวชาวต่างชาติ เจ้าหน้าที่มูลนิธิสว่างบริบูรณ์เมืองพัทยา เจ้าหน้าที่พยาบาลเมืองพัทยา และเจ้าหน้าที่ รพ.บางละมุง นำกำลังลงเรือเร็ว ไปช่วยเหลือผู้บาดเจ็บที่หมดสติอยู่ในห้องเครื่องใต้ท้องเรือภัตตาคารดังกล่าวกลับเข้าฝั่ง

เบื้องต้นช่วยเหลือคนงานได้ทั้งหมด 3 ราย รายแรกยังพอมีสติ และอีก 2 รายอยู่ในอาการหมดสติ ทราบชื่อนายนิวัฒน์ บุญหล้า อายุ 38 ปี นายเจษฎา ดีสืบชา อายุ 28 ปี และนายเทิดศักดิ์ จิตต์สม อายุ 35 ปี นำส่ง รพ.พัทยาเมโมเรียล ต่อมา เจ้าหน้าที่ได้ลำเลียงคนหมดสติขึ้นมาจากห้องเครื่องอีก 1 ราย ทราบชื่อนายสุวิรัส พิมพาชัย อายุ 38 ปี เร่งปั๊มหัวใจยื้อชีวิตในระหว่างลงเรือเร็วกลับเข้าฝั่ง จากนั้นนำส่งโรงพยาบาล แต่เสียชีวิตในเวลาต่อมา ส่วนอีก 1 ราย ทราบชื่อนายศิริชัย ธรรมเจริญ อายุ 36 ปี เสียชีวิตอยู่ภายในห้องเครื่องใต้ท้องเรือ

จากการสอบสวนนายดีลักษณ์ บุญล่า อายุ 52 ปี กัปตันเรือและผู้จัดการดูแลทั้งหมด ให้ข้อมูลกับตำรวจอ้างว่า ขณะเกิดเหตุคนงานทั้ง 5 คนกำลังลงไปทำความสะอาดในห้องเครื่องใต้ท้องเรือ แต่ไม่ได้เปิดเครื่องดูดอากาศหรือเครื่องระบายอากาศ ทำให้ไม่มีอากาศหายใจ ประกอบกับภายในห้องเครื่อง มีทั้งคราบน้ำมันจำนวนมาก และกลุ่มควันที่เกิดจากการเดินเครื่องช่วงเปิดบริการนักท่องเที่ยว ทำให้มีไอระเหยและกลิ่นแรง เมื่อสูดดมเข้าไปอาจเป็นต้นเหตุให้เกิดอาการหมดสติและเสียชีวิตดังกล่าว ตำรวจต้องรอผลชันสูตรพลิกศพและผลการสอบสวนหาสาเหตุแท้จริงจากเจ้าหน้าที่พิสูจน์หลักฐาน ก่อนแจ้งข้อหากระทำโดยประมาทเป็นเหตุให้มีผู้เสียชีวิต กับผู้ที่มีส่วนเกี่ยวข้องต่อไป