“ผัวซาดิสต์” กัดหัวนมเมียขาด-ซ้อมจนน่วม จัดฉากว่าตกบันไดตาย
21 ก.พ. 62 (20:47 น.)

ผัวซาดิสต์กัดหัวนมเมียขาด ซ้อมจนน่วม จัดฉากแจ้งผู้ใหญ่บ้านว่าตกบันไดตาย แต่ตำรวจไม่เชื่อเค้นสอบจนรับสารภาพ

ผู้สื่อข่าวรายงานว่า (21 ก.พ.)จังหวัดตาก ร.ต.อ.วิจารณ์ อ้อหิรัญ รอง สว.สอบสวน สภ.แม่ระมาด จ.ตาก พร้อมด้วย พ.ต.อ.สุทัศน์ ตุ่นทิม ผกก.สภ.แม่ระมาด และกู้ภัยแม่ระมาด เข้าตรวจสอบเหตุคนตกบันไดเสียชีวิตที่บ้านหลังหนึ่ง หมู่ 5 ตำบลพระธาตุ อำเภอแม่ระมาด จังหวัดตก เมื่อไปถึงพบศพ นางวีน อายุ 36 ปี ชาวเมียนมา นอนเสียชีวิตอยู่ในห้องครัว มีเลือดเปื้อนทั่วบริเวณห้องครัว

สอบถาม นายเอกชัย อายุ 45 ปี สามีนางวีน บอกกับตำรวจว่าภรรยาตกบันไดเสียชีวิต จึงได้ลากศพมาไว้ในห้องครัวก่อนไปแจ้ง นายอนุวัฒน์ อายุ 50 ปี ผู้ใหญ่บ้าน หมู่ที่ 5 รับทราบก่อนแจ้งตำรวจมาชันสูตร จากนั้นเจ้าหน้าที่ตำรวจนำศพส่งตรวจที่โรงพยาบาลแม่ระมาด

ผลการตรวจพบว่านางวีนไม่ได้ตกบันได แต่ถูกทำร้ายยับไปทั้งตัวมีรอยกัดตามร่างกายทั่วบริเวณ โดยเฉพาะบริเวณหัวนมถูกกัดจนหวิดขาดทั้งสองข้าง ที่ใบหน้ามีแผลฟกช้ำหลายแห่ง เมื่อเหตุการณ์พลิกเจ้าหน้าที่ตำรวจจึงได้ไปควบคุมตัว นายเอกชัย เป็นผู้ต้องหา นำไปตรวจร่างกายพบว่านายเอกชัยติดเชื้อเอชไอวี

ขณะที่ ผู้ใหญ่บ้านหมู่ที่ 5 กล่าวว่า นายเอกชัยจะทำร้ายร่างกายเมียเป็นประจำมากว่า 2 ปี พอเมาจะทำร้ายทุกครั้งจนชาวบ้านชินชา วันเกิดเหตุมาแจ้งว่าเมียตกบันไดตาย จึงแจ้งตำรวจมาพลิกศพก็พบว่าถูกทำร้ายจนตาย

ซึ่งนายเอกชัยมีนิสัยโหดร้าย แม้แต่มารดามาเยี่ยมบางครั้งยังถูกทำร้าย และเอาน้ำร้อนลวกแม่จนบาดเจ็บ ซึ่งขณะนี้มารดานายเอกชัยตกใจที่นางวีนตายและนายเอกชัยถูกจับ จนเป็นลมต้องนอนโรงพยาบาล

ขณะที่ นายวันชัย อายุ 52 ปี มีบ้านตรงข้ามที่เกิดเหตุ บอกว่า บ้านนี้ทะเลาะกันประจำเกือบจะทุกวัน ต่างคนต่างกินเหล้าแล้วจะลงมือตบตีกัน จนชาวบ้านแถวนี้ชินชากันไปหมดแล้ว ไม่มีใครเข้าไปยุ่งเกี่ยวเพราะนายเอกชัยนิสัยดุร้ายมากๆ

ขณะที่ นางเล็ก สัญชาติเมียนมา ซึ่งเป็นชาวไทยใหญ่ ที่เป็นญาติสนิทกับนางวีน ได้มาดูศพนางวีนที่วัดถึงกับร้องไห้อย่างน่าเวทนา