
ชายคลั่ง เอะอะโวยวายไม่เป็นภาษา ก่อนวิ่งขึ้นสะพานพุทธ กระโดดลงไปในแม่น้ำเจ้าพระยา เผยเจ้าหน้าที่โยนห่วงยางเพื่อช่วยเหลือ กลับไม่รับ จมหายต่อหน้าต่อตา ตร.เร่งหาสาเหตุ

เมื่อเวลา 10.00 น. วันที่ 3 ธ.ค.61 ร.ต.อ.ดุสิต นัตนกินรี พนักงานสอบสวนสถานีตำรวจนครบาลปากคลองสาน ได้รับแจ้งว่า มีชายคลุ้มคลั่ง โดดสะพานพุทธ ฝั่งพระนคร จุดเกิดเหตุ ท่าน้ำสะพานพุทธ แขวงวังบูรพาภิรมย์ เขตพระนคร กรุงเทพมหานคร จึงไปตรวจสอบพร้อมด้วยเจ้าหน้าที่อาสาสมัครมูลนิธิร่วมกตัญญู

เมื่อเจ้าหน้าที่ตำรวจและอาสาสมัครเดินทางไปถึง พบว่า ผู้เสียชีวิตเป็นชายได้จมน้ำลงไปแล้ว ทางอาสาสมัครจึงประสานชุดประดาน้ำ ของมูลนิธิร่วมกตัญญู มาสนับสนุนในจุดเกิดเหตุ โดยใช้เวลาดำน้ำประมาณ 30 นาที จึงพบร่างชายดังกล่าว ก่อนจะนำมาขึ้นไว้ที่ท่าน้ำสะพานพุทธฝั่งพระนคร

จากการสอบถามประชาชน เล่าว่าเหตุการณ์ดังกล่าวเกิดขึ้นเมื่อเวลาประมาณ 09.00 น. ชายคนดังกล่าว มีอาการคลุ้มคลั่ง เอะอะโวยวายพูดจาไม่รู้เรื่อง ไม่เป็นภาษาอยู่บริเวณสวนหย่อมใต้สะพานพุทธ โดยในช่วงระหว่างนั้น เจ้าหน้าที่ตำรวจสายตรวจ ผ่านมาประสบเหตุพอดี จะเข้าไประงับเหตุ ปรากฏว่าชายดังกล่าวได้วิ่งหลบหนีการควบคุมและวิ่งกระโดดลงไปในแม่น้ำเจ้าพระยา พอเจ้าหน้าที่โยนห่วงยางเพื่อช่วยเหลือ ชายดังกล่าวก็ไม่รับห่วงยาง สักพักก็จมหายไป จึงแจ้งเจ้าหน้าที่ตำรวจดังกล่าว

ทั้งนี้ พนักงานสอบสวนจะสอบสวนหาสาเหตุ ว่าผู้ตายเป็นใคร เนื่องจากไม่พบเอกสารใดๆ ภายในตัว เบื้องต้นพบว่ามีอายุประมาณ 40 ปี โดยจะสอบปากคำสายตรวจที่พบเหตุครั้งแรก เพื่อให้ปากคำเพิ่มเติมก่อนจะให้มูลนิธิร่วมกตัญญูนำศพไปส่งพิสูจน์ยังนิติเวชโรงพยาบาลศิริราชต่อไป.

