

สรรพสามิตบุกทลายโรงงานผลิตเหล้ายาดองเถื่อนรายใหญ่กลางเมืองโคราช ยึดเหล้าขาว และยาดองกว่า 3,000 ลิตร เจ้าหน้าที่ถึงกับผงะกลิ่นสุราโชยคละคลุ้งไปทั่วบริเวณ
(7 กุมภาพันธ์ 2562) นายพีรดล จงเจริญรัตน์ ผู้อำนวยการสรรพสามิตภาคที่ 3 พร้อมด้วยนายอภิวัชร์ มีเสือ สรรพสามิตพื้นที่นครราชสีมา ได้นำกำลังเจ้าหน้าที่สรรพสามิต บุกเข้าจับกุมโรงงานผลิตเหล้ายาดองเถื่อนภายในห้องเช่าแห่งหนึ่ง ในพื้นที่ตำบลหนองบัวศาลา อำเภอเมือง จังหวัดนครราชสีมา

ซึ่งขณะบุกเข้าจับกุมเจ้าหน้าที่ถึงกับผงะเมื่อได้กลิ่นสุราคละคลุ้งไปทั่วบริเวณ โดยสามารถจับกุมคนงานชายได้ 2 คน ซึ่งทำหน้าที่เป็นผู้ผลิต และผสมเหล้ายาดอง พร้อมยึดของกลางได้เป็นจำนวนมาก

อาทิ โอ่งมังกรขนาดใหญ่ที่ใช้ในการผสมยาดอง ภายในบรรจุยาดองเต็มโอ่งจำนวน 29 ใบ สุราขาวเถื่อน 14 แกลลอน กระสอบสมุนไพร 4 กระสอบ และอุปกรณ์ที่ใช้ในการผลิต และบรรจุยาดองอีกจำนวนมาก รวมสุราขาว และสุรายาดองที่เจ้าหน้าที่ยึดได้มากกว่า 3,000 ลิตร

นายพีรดล จงเจริญรัตน์ ผู้อำนวยการสรรพสามิตภาคที่ 3 เปิดเผยว่า การจับกุมแหล่งผลิตสุรายาดองเถื่อนรายใหญ่ในครั้งนี้ เป็นผลจากการสืบสวนของเจ้าหน้าที่สรรพสามิตมานานนับเดือน

ซึ่งกลุ่มผู้กระทำความผิดที่ถูกจับกุมในครั้งนี้เป็นลูกจ้างที่ทำหน้าที่เป็นผู้ผลิต ซึ่งให้การรับสารภาพว่าเช่าห้องพักดังกล่าวผลิตสุรายาดองเถื่อนมานานกว่า 6 เดือน โดยมีนายทุนคนหนึ่งนำสุราขาวเถื่อน สมุนไพร และอุปกรณ์ผลิตยาดองต่างๆ มาให้ใช้ในการผลิต

ซึ่งกรรมวิธีในการผลิตกลุ่มผู้ต้องหาก็จะนำสุรากลั่น (เหล้าขาวเถื่อน) ไปผสมหมักกับสมุนไพรต่างๆ กว่า 10 ชนิด อาทิ ม้ากระทืบโรง กระชายขาย แก่นขี้เหล็ก และไพล เป็นต้น โดยสุรายาดองที่ผลิตจะถูกส่งไปขายตามร้านขายยาดองต่างๆ ในพื้นที่ทั่วทั้งจังหวัดนครราชสีมา สร้างรายได้ให้กับกลุ่มผู้กระทำผิดเดือนละหลายแสนบาท

ขณะที่ทำให้รัฐต้องสูญเสียภาษีไปเป็นเงินจำนวนมากเช่นเดียวกัน ซึ่งสถานที่แห่งนี้ถือเป็นแหล่งผลิตยาดองเถื่อนรายใหญ่แห่งหนึ่งของจังหวัดนครราชสีมา

เบื้องต้นเจ้าหน้าที่ได้แจ้งข้อกล่าวหา มีความผิดตามพระราชบัญญัติภาษีสรรพสามิต พ. ศ. 2560 ในข้อหาผลิตสุราโดยไม่ได้รับอนุญาต และข้อหามีไว้เพื่อขายซึ่งสุราที่ผลิต

ก่อนจะส่งตัวผู้ต้องหาให้พนักงานสอบสวน สภ.เมืองนครราชสีมาดำเนินคดีตามกฎหมาย พร้อมกันนี้เจ้าหน้าที่จะทำการสืบสวนขยายผลหาตัวนายทุนที่อยู่เบื้องหลังการผลิตสุรายาดองเถื่อนรายนี้ต่อไป