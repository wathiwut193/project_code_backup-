
สาวท้องอ่อนซุกยาบ้า-ยาไอซ์ ในชุดชั้นใน หลังถูกเจ้าหน้าที่รวบตัวได้ที่ห้องเช่า พร้อมเสพเย้ยกฎหมายคาห้องขัง เชื่อจะทำให้ลูกน้อยแข็งแรง 

วันนี้ (16 ก.พ. 62) นายอนุชา อินทศร นายอำเภอสัตหีบ จ.ชลบุรี พร้อมด้วย ว่าที่ ร.ต.สราวุธ กรจิระเจริญ ปลัดอาวุโส, นายสุชาติ จันทร์ชุ่ม เจ้าพนักงาน ปปส. และชุดปราบปรามยาเสพติด ได้ร่วมจับกุมตัว น.ส.ทองกร หรือ เปิ้ล อายุ 32 ปี สาวท้อง 3 เดือน ในข้อหาเสพและมียาเสพติดประเภทที่ 1 ไว้ในครอบครองเพื่อจำหน่าย โดยฝ่าฝืนต่อกฎหมาย ของกลางยาไอซ์ 1 ถุง น้ำหนัก 0.38 กรัม ได้ภายในห้องเช่า ม.3 ต.แสมสาร อ.สัตหีบ จ.ชลบุรี

นายอำเภอสัตหีบ เปิดเผยว่า สืบทราบว่า ผู้ต้องหามีพฤติกรรมเสพ และลักลอบจำหน่ายยาเสพติดให้กับชาวประมงในพื้นที่แสมสาร จึงได้เข้าตรวจสอบในห้องพัก เบื้องต้น ไม่พบสิ่งผิดกฎหมาย ตรวจเสพพบปัสสาวะสีม่วง จึงนำตัวมาคุมขังไว้ยังศูนย์ป้องกันและปราบปรามยาเสพติด จำนวน 1 คืน เพื่อรอส่ง สภ.สัตหีบ ดำเนินคดี โดยไม่มีการตรวจค้นละเอียด เนื่องจากผู้ต้องหาเป็นผู้หญิง

จากนั้นในช่วงเช้าได้มีกลิ่นยาบ้าตลบอบอวน จึงได้นำตัวผู้ต้องหามาเค้นสอบสวน จึงรับสารภาพว่าขณะถูกจับกุมได้ซุกยาบ้าเม็ดครึ่ง และยาไอซ์ 0.38 กรัม พร้อมไฟแช็กไว้ในเสื้อชั้นใน จึงนำออกมาแอบเสพขณะปลอดคน

พร้อมเผยอีกว่า ตลอดระยะเวลาที่ตั้งท้องอยู่ 3 เดือน ได้เสพยาบ้ามาอย่างต่อเนื่อง เมื่อเสพแล้วทำให้มีพละกำลัง ไม่หลับไม่นอนทำงานได้อย่างต่อเนื่อง จึงเชื่อว่าจะทำให้ลูกน้อยแข็งแรงเหมือนร่างกายไปด้วย ไม่คิดว่าเป็นการทำร้ายลูกตนเองมาตลอด