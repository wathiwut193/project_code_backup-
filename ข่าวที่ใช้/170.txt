พ่อตาฆ่าโหดอดีตลูกเขย ตียับ 11 แผล ห่อศพขึ้นรถขายก๋วยเตี๋ยวโยนทิ้งคลอง
24 ก.พ. 62 (06:00 น.)

เมื่อเวลา 08.00 น. (23 กุมภาพันธ์) ร.ต.อ. เอกชัย บุญรอดน้อย ร้อยเวร สภ.เขาย้อย จ.เพชรบุรี ได้รับแจ้งพบศพผู้เสียชีวิต ริมคลองชลประทาน บริเวณหมู่ 3 บ้านหนองประดู่ ต.หนองชุมพล อ.เขาย้อย จึงรายงานให้ พ.ต.อ.สมเดช ฐิตวัฒนะสกุล รอง ผบก.ภจ.ว.เพชรบุรี พ.ต.อ.สมเกียรติ โฉมฉาย ผกก.สภ.เขาย้อยทราบ และประสาน เจ้าหน้าที่พิสูจน์หลักฐานจังหวัดเพชฐบุรี แพทย์เวรโรงพยาบาลเขาย้อย และเจ้าหน้าที่กู้ภัยสว่างสรรเพชญธรรมสถาน ร่วมตรวจสอบ

ที่เกิดเหตุบริเวณแนวตลิ่งคอนกรีตทางลาดลงคลองชลประทาน ริมถนนทางหลวงชนบท เลียบคลองชลประทาน หมายเลข กจ 4004 ช่วงบ้านมณีเลื่อน-บ้านหนองประดู่ พบศพชายไม่สวมเสื้อใส่กางเกงสีดำนอนหงายอยู่บนเสื่อสีแดง ทราบชื่อต่อมาคือ นายวิษณุ อายุ 42 ปี แพทย์ชันสูตรเบื้องต้นพบบาดแผลถูกตีด้วยของแข็งเป็นแผลฉกรรจ์ ที่บริเวณหลังศีรษะ กลางศีรษะ และปลายคาง รวม 11 แผล ตรวจสอบที่เกิดเหตุเพิ่มเติม พบตำรวจพบรอยหยดเลือดจำนวนมากที่บริเวณริมถนนด้านบน และใกล้ศพหลายแห่ง

สืบสวนเจ้าหน้าที่ตำรวจทราบว่า ผู้ตายเป็นคนงานโรงงานทอผ้าในพื้นที่ ต.หนองชุมพล อ.เขาย้อย มีนิสัยดื่มเหล้าเมาแล้วชอบมีเรื่องทะเลาะวิวาทอยู่เสมอ ก่อนหน้านี้ไม่กี่วันผู้ตามเมาสุราแล้วมีเรื่องทะเลาะวิวาทกับคนงานเผากะลาในพื้นที่ อ.ปากท่อ จ.ราชบุร ซึ่งเป็นพื้นที่จังหวัดติดต่อกัน ส่วนที่เกิดเหตุเป็นบริเวณใกล้เคียงกับบ้านของภรรยาเก่าของผู้ตายที่เลิกรากันไปนานกว่า 5 ปี

เบื้องต้นเจ้าหน้าที่ตำรวจมุ่งประเด็นการทะเลาะวิวาท แต่ยังไม่สรุปสาเหตุแน่ชัด แต่จากการตรวจสอบสภาพที่เกิดเหตุไม่มีร่องรอยการต่อสู้ คาดว่าจะถูกทำร้ายจากที่อื่นและนำศพมาทิ้งไว้บริเวณจุดพบศพดังกล่าว

ต่อมาเมื่อเวลา 21.00 น.ของวันเดียวกัน พล.ต.ต.เทียนชัย คามะปะโส ผบก.ภ.จว.เพชรบุรี , พ.ต.อ. สมเดช ฐิตวัฒนะสกุล รอง ผบก.ภ.จว.เพชรบุรี , พ.ต.อ.อาจิน บัว ผกก.สส.ภ.จว.เพชรบุรี พ.ต.อ. สมเกียรติ โฉมฉาย ผกก.สภ.เขาย้อยได้ร่วมแถลงข่าวผลจับการกุมผู้ต้องหาที่ฆ่านายวิษณุ ได้หลังทำการสืบสวนสอบสวน ทราบว่าผู้ก่อเหตุคือ นายทองสุข อายุ 65 ปี ซึ่งเป็นพ่ออดีตภรรยาผู้ตาย โดยคืนก่อนพบศพ ทราบว่าผู้ตายขับขี่รถจักรยานยนต์เข้าไปหาผู้ต้องหาที่บ้านหลายรอบ จึงได้นำตัวผู้ต้องหามาสอบสวน พร้อมทั้งประสานเจ้าหน้าที่พิสูจน์หลักฐาน เข้าตรวจสอบบ้านพักผู้ต้องหาและพบ คราบเลือดที่บริเวณหลังรถยนต์กระบะ ทะเบียน บว-9118 ราชบุรี ที่ดัดแปลงเป็นรถขายก๋วยเตี๋ยวของนายทองสุข

จึงทำการสอบสวน เบื้องต้นนายทองสุข สารภาพว่าเป็นคนฆ่าผู้ตาย โดยเหตุการณ์เกิดขึ้นเมื่อวันที่ 22 ก.พ.2562 เวลาประมาณ 20.00 น.เศษ ผู้ตายขับขี่รถจักรยานยนต์มาหาตนที่บ้าน และพูดจาต่อว่า น.ส.ฉลวย อดีตภรรยา ซึ่งเป็นลูกสาวของตน เกี่ยวกับใบสั่งความเร็วซึ่งถูกส่งมาที่บ้านผู้ตาย เนื่องจากรถคันดังกล่าวที่ถูกออกใบสั่งไม่ใช่รถของผู้ตาย แต่เป็นรถของ น.ส.ฉลวย ที่ซื้อให้สามีใหม่ใช้งานอยู่ โดยผู้ตายขับขี่รถเข้ามาต่อว่าอยู่หลายรอบ รอบสุดท้ายผู้ตายใช้ขวดเหล้าขว้างใส่ตน แต่ไม่ถูก ด้วยความโมโหคับแค้นใจที่ถูกต่อว่าและไม่ให้เกียรติ ตนจึงใช้เหล็กแป๊บที่วางอยู่ในบ้านตีต้นคอด้านหลังผู้ตาย จำนวน 3 ครั้ง เมื่อผู้ตายและรถจักรยานยนต์ล้มลง ตนใช้เหล็กแป๊บอันเดิมตีซ้ำบริเวณใบหน้าและศีรษะอีกหลายครั้ง เมื่อเห็นว่าผู้ตายนอนแน่นิ่งแล้ว ตนจึงนำเสื่อมาห่อศพผู้ตายแล้วใส่กระบะรถยนต์ของตน นำมาทิ้งไว้บริเวณคันคลองชลประทาน ที่พบศพ เมื่อกลับถึงบ้านพักได้ขับขี่รถจักรยานยนต์ของผู้ตายไปทิ้งใน สระน้ำในหมู่บ้านดอนทราย ห่างจากบ้านพักประมาณ 1 กม.

เบื้องต้นเจ้าหน้าที่ตำรวจได้แจ้ง ดำเนินคดีกับผู้ต้องหาในความผิดฐาน “ฆ่าผู้อื่นโดยเจตนา และ ซ่อนเร้น ย้ายหรือทำลายศพหรือส่วนของศพเพื่อปิดบังการเกิด การตาย หรือเหตุแห่งการตาย” ซึ่งในคดีนี้หลังรับแจ้งเหตุ ทางเจ้าหน้าที่ตำรวจชุดจับกุมได้เร่งติดตามคนร้าย โดยเร่งด่วน และ สามารถจับกุมตัวผู้ต้องหาได้ในเวลาอันรวดเร็วไม่ถึง 7 ชั่วโมง