

กองปราบ ตามรวบนายจ้างโกงค่าแรง พนักงาน พบ มีหมายจับติดตัวถึง 4 หมาย

นายกิจติพงศ์ อายุ 42 ปี ชาว จ.นนทบุรี  ผู้ต้องหาตามหมายจับศาลกระบี่ รวม 4 หมาย กระทำความผิดฐาน “ไม่จ่ายค่าจ้างให้กับลูกจ้าง ฝ่าฝืนไม่มาพบพนักงานตรวจแรงงาน และฐานไม่ปฏิบัติตามคำสั่งของเจ้าพนักงานตรวจแรงงาน ถูกตำรวจกองปราบปราม จับกุมตัวได้ริมถนนภายในหมู่บ้านสี่ไชยทอง ม.6 ต.บางตลาด อ.ปากเกร็ด จ.นนทบุรี

จากกรณีเมื่อช่วงปี 2552-2559   ผู้ต้องหาซึ่งเป็นเจ้าของบริษัท เค-คอลซัลเทน์ จำกัด ประกอบกิจการก่อสร้างอาคารสถานที่ ซึ่งได้ไปดำเนินกิจการก่อสร้างในพื้นที่ จ.กระบี่ ระหว่างประกอบกิจการ ผู้ต้องหารายนี้ ไม่จ่ายค่าจ้างแรงงานให้กับลูกจ้างของบริษัท ฝ่ายลูกจ้างได้ไปร้องเรียนต่อ สำนักงานแรงงานจังหวัดกระบี่ ต่อมาเจ้าพนักงานตรวจแรงงานได้หมายเรียกให้ ผู้ต้องหาเข้าพบ แต่ผู้ต้องหาก็เพิกเฉยคำสั่งเจ้าพนักงานตรวจแรงงานไม่ไปพบแต่อย่างใด และได้หลบหนีไป ผู้เสียหายจึงไปร้องทุกข์ให้ดำเนินคดีกับผู้ต้องหาดังกล่าว และศาล จ.กระบี่ได้ออกหมายจับ ผู้ต้องหาดังกล่าวรวมทั้งสิ้น 4 หมาย

จนกระทั่ง เจ้าหน้าที่ตำรวจกองกำกับการ 5 กองบังคับการปราบปราม ได้สืบสวนทราบว่านายกิจติพงศ์ฯ ได้หลบหนีคดีมาอยู่ในพื้นที่ อ.ปากเกร็ด จ.นนทบุรี เจ้าหน้าตำรวจจึงจับกุมตัวผู้ต้องหานี้นำส่งพนักงานสอบสวน สภ.เมืองกระบี่ เพื่อดำเนินคดีตามกฎหมายต่อไป