เปิดปมเศร้า! พ่อกรอกยาพิษลูกชายฝาแฝด ก่อนปลิดชีพตัวเองตายตาม
02 ก.พ. 62 (11:35 น.)

ความคืบหน้ากรณีพ่อกรอกยาพิษลูกชายฝาแฝด ก่อนปลิดชีพตัวเองตายตาม เมียเผยเคยเป็นคนใจดีและขยัน แต่เปลี่ยนไปเพราะติดการพนัน

จากกรณี นายสมชาย อายุ 45 ปี ได้ให้น้องนินจาและโชกุน อายุ 1 ปี 7 เดือน ลูกชายฝาแฝด ดื่มน้ำอัดลมผสมกับยากำจัดศัตรูพืชจนเสียชีวิต ก่อนตนเองจะกินยาตายตาม เหตุเกิดเมื่อวานนี้ (1 ก.พ.) เวลา 07.05 น. ที่บ้านพักหลังหนึ่ง บ้านบักจรัง หมู่ที่16 ต.กาบเชิง อ.กาบเชิง จ.สุรินทร์ นอกจากนี้ นายสมชาย ผู้ตาย ยังจดหมายลาตายอีก 1 ฉบับ สั่งเสียไม่ให้ภรรยามางานศพของตนเองและลูกฝาแฝด

>> พ่อซดยาพิษพร้อมลูกแฝด ดับ 3 ศพ เขียนอาฆาตเมีย "ไม่ต้องมางานศพ พี่ไม่ให้อภัย"

ความคืบหน้าล่าสุด ผู้สื่อข่าวประจำ จ.สุรินทร์ ได้ลงพื้นที่ไปที่บ้าน นายสมชาย อายุ 45 ปี  ผู้เสียชีวิต พบบรรยากาศเต็มไปด้วยความโศกเศร้าเสียใจของบรรดาญาติๆ ในขณะที่เพื่อนบ้านก็มาแสดงความเสียใจในครั้งนี้ ชาวบ้านต่างก็ช่วยกันขนเต็นท์ จัดเตรียมสถานที่บำเพ็ญกุศลตามศาสนา

ส่วนศพของลูกชายฝาแฝดทั้ง 2 คน นางจีราพร อายุ 20 ปี ผู้เป็นแม่ และญาติได้นำเอาศพกลับไปทำบุญที่บ้านพัก บ้านตาเมา ต.ตาตุม อ.สังขะ จ.สุรินทร์ ต.ตาตุม อ.สังขะ จ.สุรินทร์

ผู้สื่อข่าวจึงได้เดินทางไปที่บ้านของนางจีราพร ลักษณะเป็นบ้านชั้นเดียว ฐานะค่อนข้างยากจน ญาติพี่น้อง และชาวบ้าน มาช่วยกันกาง โต๊ะ เต็นท์ เก้าอี้ เพื่อจัดงานศพ น้องนินจาและโชกุน ฝาแฝด วัยเพียง 1 ปี 7 เดือน มีการนิมนต์พระมาสวดพระอภิธรรมศพ เพียงคืนเดียว และจะทำการฌาปนกิจศพในวันนี้ (2 ก.พ.) เวลา 13.00 น. ณ เมรุวัดบ้านตาเมา

นางจีราพร อายุ 20 ปี ผู้เป็นแม่ ได้เล่าลำดับเหตุการณ์ด้วยอาการโศกเศร้าว่า ตนและสามีลงทุนปลูกมันสำปะหลังด้วยกัน ตอนแต่งงานมาอยู่กินด้วยกันใหม่ๆ มาช่วยแม่ทำไร่ดอกดาวเรือง พอได้กำไรแม่ซื้อทองให้ 1 บาท และให้เงินอีก 20,000 บาท

ทำไร่ดาวเรืองมีเงินเก็บเกือบแสนบาท แต่ไม่เคยมีเหลือเพราะเขาเล่นการพนันด้วย ด้วยความที่คิดว่าเงินส่วนนี้เขาก็เป็นคนหาด้วย เลยไม่เคยว่าอะไร หาคนใจดีแบบนี้ที่ไหนไม่ได้อีกแล้ว

เขาขอเงินเท่าไหร่ตนให้หมดไม่เคยมีเหลือ ตอนคลอดลูกฝาแฝดไม่มีเงินแม้แต่บาทเดียว ต้องวิ่งหยิบยืมเงินญาติพี่น้องได้มา 3,000 บาท เพื่อไปโรงพยาบาล ในวันที่ตนเข้าโรงพยาบาลเขาก็เล่นการพนันอยู่ที่แถวๆ หมู่บ้านของเขา เล่นเงินไม่พอมายืมพี่เขาอีก 3,000 บาท

ซึ่งตอนนั้นยังปลูกดอกดาวเรือง เขาก็ไม่ค่อยใส่ใจ เราก็ตามใจผัว รักเขาก็ตามใจเขาหมดเลย เขาอยากได้อะไร ตามใจเขาหมด ไร่ดาวเรืองพ่อใส่น้ำให้ แม่ใส่ปุ๋ยให้ แม่ออกค่าจ้างตัดดอกดาวเรืองให้ ลงทุนให้ทุกอย่าง

ตนและสามีมากันตัวเปล่าไม่มีต้นทุนอะไรเลยมาอยู่บ้าน จนพอมีเงินเป็นกอบเป็นกำ พอมีลูกชายฝาแฝด ตนจะออกไปทำงานอะไรก็ไม่ได้เพราะต้องเลี้ยงลูกทั้ง 2 คน ตอนแรกๆ มีลูกของป้า มาช่วยเลี้ยงพอเด็กคลานได้ ภาระทุกอย่างในบ้านตนเป็นคนดูแลทั้งหมด

ส่วนสามีเขาจะเอาแค่ดูแลตัวเอง ส่วนมากจ้าง ส่วนเขาก็ชอบเล่นการพนัน ตอนจะเลิกปลูกดอกดาวเรืองมีเงินในบัญชีธนาคาร 13,200 บาท ตนนอนกับลูกอยู่บนบ้าน เขามากลางดึกมาบอกว่าไปกดตังค์ให้หน่อย ตนยอมทั้งลูกชายฝาแฝดให้นอนกันเพียงลำพัง เพื่อไปกดเงินสดให้เขา

ก่อนเกิดเหตุการณ์ พ่อของเด็กได้มารับลูกๆ ไปอยู่เมื่อวันพุธ โดยไม่ได้เอะใจอะไรเพราะเป็นพ่อลูกกัน เพียงแต่ก่อนหน้านี้เขาเคยเปรยๆ ว่าจะฆ่าตัวตาย ฆ่าลูกให้ตาย ด้วยความเป็นห่วง ตนจะไปรับลูกตั้งแต่เมื่อคืน วันที่ 31 ม.ค.

ตนได้สตาร์ทรถจะเดินทางไปรับลูกแล้ว แต่แม่ได้ห้ามไว้ก่อนให้รอไปตอนเช้า ถ้าตนเองไปแต่เมื่อคืนลูกๆคงไม่ตาย ตนคิดว่าพ่อเด็กต้องการฆ่าตนมากกว่า ไม่คิดว่าเขาจะทำกับลูกได้แบบนี้ เพราะปกติเขาไม่เคยแสดงอาการก้าวร้าวกับตนเลย

ด้าน นางตี อายุ 47 ปี ยายของเด็กแฝด เล่าว่า ตนถึงกับช็อก และยังทำใจไม่ได้กับเหตุการณ์ที่เกิดขึ้น โดยไม่คิดว่า พ่อแท้ๆ จะทำกับลูกๆ ได้อย่างนี้ โดยปกติลูกสาวกับลูกเคยจะอาศัยอยู่ที่นี่แต่ช่วงหลังๆ ลูกเขยได้ย้ายไปอยู่บ้านอ.กาบเชิง จ.สุรินทร์ ซึ่งก็ไปมาประจำ โดยวันสุดท้ายที่มาคือวันก่อนเกิดเหตุ 2 วัน มารับหลานๆ ไปแล้วก็เหตุดังกล่าว โดยที่ตนยังทำใจไม่ได้เลยกับเหตุการณ์ที่เกิดขึ้น

"ช่วงที่ลูกเขยพักอาศัยอยู่กับตนๆ ให้การช่วยเหลือจุนเจือมาตลอดไม่ได้กีดกั้นอะไร เพียงแต่นิสัยโดยส่วนตัวใช้เงินเก่ง ลูกเมียไม่ค่อยดูแลเท่าที่ควร ตนเห็นแบบนั้นก็ไม่ได้ว่าอะไร พยายามให้ลูกสาวสร้างครอบครัวที่อบอุ่น ได้แต่สั่งแต่สอนให้พากันขยันทำการงาน เพื่อครอบครัว"