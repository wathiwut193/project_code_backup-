

ผู้ต้องขังกระโดดหลังคาเรือนจำทะลุอาการสาหัส ผบ.เรือนจำ ระบุคาดเกิดจากความเครียดส่วนตัว ขณะที่ทนายความเผยเครียดจากการอยู่ที่แออัดอย่างหนักและผู้ต้องขังเตรียมจะหนี

จากกรณีที่ นายอุดร อายุ 35 ปี ผู้ต้องขังในคดีเสพน้ำใบกระท่อม หรือ 4 คูณ 100 ฐานผลิตจำหน่าย ถูกส่งเข้าเรือนจำเมื่อวันที่ 8 กุมภาพันธ์ที่ผ่านมา ปีนขึ้นไปบนหลังคาของโรงอาหารภายในเรือนจำ ความสูงประมาณ 5 เมตร ทำให้ได้บาดเจ็บหนัก มีบาดแผลที่หางคิ้วข้างขวา กระดูกสะโพกขวาผิดรูป และแผลฉกรรจ์ที่เข่าซ้าย แพทย์โรงพยาบาลกระบี่ ให้นอนพักรักษาตัวที่โรงพยาบาลกระบี่ เนื่องจากกระดูกสะโพกขวาร้าว เหตุเกิดเมื่อช่วงเย็นวานนี้ (14 ก.พ.)

ความคืบหน้า นายนเรศ แก้วเฉย ผู้บัญชาการเรือนจำจังหวัดกระบี่ กล่าวว่า กรณีที่เกิดขึ้นนั้น ทางผู้ต้องขังรายดังกล่าวได้ปีนขึ้นหลังคาและมีผู้ต้องขังด้วยกันรวมถึงเจ้าหน้าที่พยายามที่จะจับตัวไว้ แต่ไม่ทันจากนั้นเมื่อขึ้นไปอยู่บนหลังคาได้ประมาณ 10 นาที ก็กระโดดลงมาตามในคลิป

ซึ่งเรื่องนี้ได้รายงานให้ผู้บังคับบัญชาทราบและตั้งกรรมการสอบเรื่องดังกล่าวเพื่อความกระจ่าง ส่วนสาเหตุนั้นก็คาดว่าเกิดจากความเครียดส่วนตัวที่ผู้ต้องขังเพิ่งเข้ามาอยู่ได้ 5 วัน

นายชูวงศ์ มณีกุล ทนายความชื่อดังของกระบี่ กล่าวว่า ตนในฐานะที่เคยถูกจับกุมและถูกกุมขังอยู่ 8 เดือน เมื่อปีที่แล้วในข้อหาบุกรุกที่ เพื่อเรียกร้องที่ดินทำกินและต่อมาศาลยกฟ้องก็ได้รับการปล่อยตัวออกมา ตนเห็นสภาพความเป็นอยู่ในเรือนจำจังหวัดกระบี่ดีว่า ค่อนข้างแออัดเป็นอย่างมาก หากเพิ่งเข้าไปใหม่ๆ ที่นอนไม่มี น้ำไม่ได้อาบ ก็ทำให้เกิดความเครียด

เช่นเดียวกับผู้ต้องขังรายนี้ ที่ดูจากกางเกงที่ใส่ ไม่ใช่กางเกงของเรือนจำ คาดว่าผู้ต้องขังได้เตรียมตัวที่จะหนีแต่เมื่อหนีไม่ได้ จึงคิดจะฆ่าตัวตายโดยการกระโดดลงมาดังกล่าว จึงอยากจะฝากให้ทางผู้เกี่ยวข้องหาแนวทางปรับปรุงเรือนจำให้ผู้ต้องขังมีความเป็นอยู่ที่ดีขึ้น เพราะเป็นคนไม่ใช่ลูกไก่

>> เปิดคลิปนาทีระทึก! ผู้ต้องขังกระโดดหวังจบชีวิต สุดท้ายรอดอยากตายไม่ได้ตาย (คลิป)