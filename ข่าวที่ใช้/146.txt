ฟอร์จูนเนอร์แวะฉี่ข้างทาง เจอรถเทรลเลอร์ชนดับสยอง 2 ศพ ต่อหน้าครอบครัว
03 ก.พ. 62 (11:30 น.)

ฟอร์จูนเนอร์จอดแวะฉี่ข้างทาง เจอโชเฟอร์รถเทรลเลอร์วูบหลับ ชนลูกเขย-ลูกจ้างชาวจีน ตายสยอง 2 ศพ ต่อหน้าต่อตาคนในครอบครัว

ผู้สื่อข่าวรายงานว่า (3 ก.พ.) เมื่อเวลา 00.01 น. เจ้าหน้าที่ตำรวจ สภ.คลองห้า รับแจ้งมีอุบัติเหตุรถเทรลเลอร์ชนกับรถยนต์นั่งส่วนบุคคลมีผู้เสียชีวิตจำนวน 2 ราย บริเวณถนนบางขัน-หนองเสือมุ่งหน้าหนองเสือ ลงสะพานข้ามถนนหมายเลข9เล็กน้อย ต.คลองห้า อ.คลองหลวง จ.ปทุมธานี

ในที่เกิดเหตุไหล่ทางด้านซ้ายพบรถยนต์ยี่ห้อโตโยต้า รุ่นฟอร์จูนเนอร์ สีดำ ทะเบียน5กอ-2968กทม.ถูกชนที่ประตูฝั่งขวาทั้งหน้าและหลังจนได้รับความเสียหาย ข้างกันพบผู้เสียชีวิตจำนวน 2 ราย เป็นผู้ขับขี่และผู้โดยสารทราบชื่อ นายภรนุพล อายุ 24 ปี และนายหวานจั้งเซิล สัญชาติจีน อายุ 31 ปี มีบาดแผลถูกชนและเหยียบซ้ำจนอวัยวะร่างกายแหลก

ห่างกันประมาณ 30 เมตร พบรถยนต์เทรลเลอร์ขนาด 22 ล้อ ยี่ห้ออีซูซุ สีขาว ทะเบียน 70-6905 นนทบุรี หางพ่วงทะเบียน 70-6941 นนทบุรี จอดอยู่กลางถนน โดยที่ด้านหน้ารถฝั่งซ้ายมีร่องรอยการชนจนได้รับความเสียหาย

จากการสอบถาม นายสมชาย  อายุ 58 ปี พ่อตาของนายภรนุพล เปิดเผยว่า ขณะเกิดเหตุตนเองและบุคคลในครอบครัวรวม6คนเพิ่งกลับจากงานเลี้ยงย่านตลาดไท เพื่อจะเดินทางกลับบ้านที่เยาวราช กรุงเทพฯ เมื่อมาถึงที่เกิดเหตุลูกเขยและลูกจ้างได้เกิดปวดปัสสาวะจึงจอดรถริมทาง ก่อนจะลงไปปัสสาวะครู่ใหญ่

กระทั่งแล้วเสร็จกำลังเปิดประตูเพื่อจะขึ้นรถเดินทางต่อ ทันใดนั้นเองรถเทรลเลอร์ได้เข้ามาชนเข้าที่ข้างรถฝั่งขวา จนทำให้ผู้เสียชีวิตทั้งสองคนเสียชีวิตทันที ตนเองจึงแจ้งเจ้าหน้าที่ตำรวจเพื่อประสานกู้ภัยมาตรวจสอบ

ด้าน นายกฤษณะ อายุ 29 ปี ผู้ขับขี่รถเทรลเลอร์ ให้การว่า ขณะเกิดเหตุขับรถมาจากเขตอ.สามโคก จ.ปทุมธานี เพื่อมาส่งก๊าชให้กับปั้มแก๊สที่ถนนเลียบคลองห้า อ.คลองหลวง จ.ปทุมธานี เมื่อมาถึงที่เกิดเหตุเกิดวูบทำให้รถเข้าไปชนคู่กรณีจึงเสียชีวิตจึงรีบโทรแจ้งเจ้าหน้าที่ตำรวจและยืนรอมอบตัว

ขณะเดียวกันญาติผู้เสียชีวิตที่อยู่ในอารมณ์เสียใจ และโกรธแค้นได้ปรี่เข้าชกที่ใบหน้าผู้ขับขี่อย่างแรง จนเจ้าหน้าที่ตำรวจและกู้ภัยต้องเข้าห้ามปราม ก่อนจะถูกคุมตัวไปดำเนินคดีฐานทำร้ายร่างกาย

ทั้งนี้ เจ้าหน้าที่ตำรวจได้ตรวจสอบสถานที่เกิดเหตุและบันทึกภาพไว้เป็นหลักฐาน รวมทั้งให้อาสาสมัครมูลนิธิร่วมกตัญญูนำร่างผู้เสียชีวิตส่งสถาบันนิติวิทยาศาสตร์ รพ.ธรรมศาสตร์เฉลิมพระเกียรติ เพื่อรอญาติรับศพกลับไปบำเพ็ญกุศลทางศาสนา และนำตัวคู่กรณีไปทำการสอบสวนเพื่อแจ้งข้อกล่าวหาต่อไป