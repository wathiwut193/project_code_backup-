ทอท.ออกโรงชี้แจง เหตุนักท่องเที่ยวรัสเซีย ดิ่งดับชั้น 4 สนามบินสุวรรณภูมิ
12 ก.พ. 62 (11:58 น.)

เจ้าหน้าที่เร่งหาสาเหตุนักท่องเที่ยวชาวรัสเซียกระโดดตึกสนามบินสุวรรณภูมิเสียชีวิต ขณะที่ ทอท. แจงเจ้าหน้าที่เข้าระงับเหตุทันทีที่ทราบแต่ไม่สามารถช่วยนักท่องเที่ยวรายนี้ไว้ได้

จากกรณีที่นักท่องเที่ยวชาวต่างชาติพลัดตกลงมาจากระเบียงชั้น 4 ภายในท่าอากาศยานสุวรรณภูมิเสียชีวิตวานนี้ (11 ก.พ.) ล่าสุด นายกิตติพงศ์ กิตติขจร รองผู้อำนวยการท่าอากาศยานสุวรรณภูมิ (สายปฏิบัติการ 1) บริษัท ท่าอากาศยานไทย จำกัด (มหาชน) (ทอท.) ชี้แจงข้อเท็จจริงว่า ศูนย์รักษาความปลอดภัยท่าอากาศยานสุวรรณภูมิได้รับแจ้งจากเจ้าหน้าที่ประจำเคาน์เตอร์ประชาสัมพันธ์ว่าพบผู้โดยสารปีนตู้โทรศัพท์บริเวณชั้น 4 ประตู 1 ศูนย์รักษาความปลอดภัยฯ จึงได้แจ้งให้เจ้าหน้าที่รักษาความปลอดภัย

เจ้าหน้าที่ระงับเหตุได้เข้าพื้นที่โดยทันทีเพื่อให้ความช่วยเหลือผู้โดยสาร พบนายซินิทซินนั่งอยู่บนกระจกราวกันตก มีความสูง 2.30 เมตร และมีความหนาประมาณ 12 มิลลิเมตร ในเวลาต่อมาผู้โดยสารได้ตัดสินใจทิ้งตัวลงไปยังบริเวณชั้น 2

เจ้าหน้าที่รักษาความปลอดภัย ทสภ. จึงประสานขอทีมแพทย์และพยาบาลของท่าอากาศยานสุวรรณภูมิเข้าทำการปฐมพยาบาลโดยทันที ก่อนนำตัวส่งไปทำการรักษาอย่างเร่งด่วนที่โรงพยาบาลสมิติเวช ศรีนครินทร์ จากนั้นผู้โดยสารได้เสียชีวิตในเวลาต่อมา

จากการตรวจสอบพบว่า นายซินิทซิน อายุ 44 ปี เป็นชาวรัสเซีย เดินทางเข้ามาในประเทศไทย เมื่อวันที่ 10 กุมภาพันธ์ 2562 จากประเทศเวียดนาม ด้วยสายการบินเวียตเจ็ทแอร์

จากการตรวจสอบภาพจากกล้องวงจรปิดของท่าอากาศยานสุวรรณภูมิ พบว่า ผู้โดยสารได้เดินไปที่บริเวณห้องโถงผู้โดยสารขาออกชั้น 4 ประตู 1 ก่อนจะทิ้งตัวลงไปยังบริเวณชั้น 2 โดยสาเหตุของการเกิดเหตุการณ์ครั้งนี้ทางเจ้าหน้าที่ตำรวจอยู่ระหว่างสืบสวนหาข้อเท็จจริงตามขั้นตอนต่อไป

ทั้งนี้ ทสภ.ได้ให้ความสำคัญในการดูแลรักษาความปลอดภัยของผู้ใช้บริการทุกคน หากผู้ใช้บริการพบเห็นสิ่งผิดปกติ หรือประสบเหตุด่วน เหตุร้าย สามารถแจ้งศูนย์รักษาความปลอดภัย ทสภ.โทร. 0 2132 4000 ได้ตลอด 24 ชั่วโมง

>> ถ่ายทัน! วงจรปิดเผยวินาที "นักท่องเที่ยวรัสเซีย" ปีนชั้น 4 สุวรรณภูมิ โดดร่วงพื้นดับ