
หนีไม่รอด!! ตร.เถิน พร้อม นอภ.เถิน เข้าตรวจสอบรถกระบะ คาดเป็นของแก๊งขนยาบ้า ที่หลบหนีไปได้จอดซุกกลางป่ารกทึบ พื้นที่บ้านแม่วะเด่นชัย อ.เถิน ลำปาง พบยาบ้า 23 กระสอบ หรือประมาณ 7 ล้านเม็ด ยาอี 3,600 เม็ด รองผบช.ภ.5 เข้าตรวจสอบ พร้อมเตรียมนำขยายผล...

เมื่อเวลา 17.00 น.วันที่ 3 ธ.ค. นายยรรยง กุนาคำ นายอำเภอเถิน จังหวัดลำปาง พ.ต.อ.กนิษฐ ประสานสุข ผกก.สภ.เถิน พร้อมด้วยกำลังตำรวจ เข้าไปตรวจสอบบริเวณป่ารกทึบพื้นที่บ้านแม่วะเด่นชัย หมู่ 5 ตำบลแม่วะ อ.เถิน จ.ลำปาง หลังจากรับแจ้งจากนาย อำนวย เมืองแดง กำนันตำบลแม่วะว่ามีชาวบ้านไปพบรถกระบะอีซูซุ สีบรอนซ์ หมายเลขทะเบียน บบ 828 กำแพงเพชร ซึ่งเป็นรถต้องสงสัยที่เครือข่ายค้ายาบ้าขับหลบหนีไปได้เมื่อวันก่อน จากการตรวจสอบ ที่บริเวณแคป และท้ายกระบะพบยาบ้าประมาณ 23 กระสอบ เบื้องต้นคาดว่าน่าจะมียาบ้าไม่ต่ำกว่า 7 ล้านเม็ด ยาอี 3,600 เม็ด จึงได้รายงานไปยัง พล.ต.ต.ภานุเดช บุญเรือง รอง ผบช.ภ.5 และได้ขึ้นเฮลิคอปเตอร์ จากจังหวัดเชียงใหม่ลงมาตรวจสอบและตรวจสอบของกลางทั้งหมด

ทั้งนี้จนท.มั่นใจว่า ยาบ้าล็อตดังกล่าวนี้น่าจะเป็นยาบ้าล็อตเดียวกันกับที่ ตำรวจ สภ.แม่พริกจับได้ช่วงเย็นวันที่ 30 พ.ย. ที่ผ่านมาที่บริเวณถนนในหมู่บ้านแม่พริกลุ่ม หมู่ 1 ต.แม่พริก อ.แม่พริก จ.ลำปาง ซึ่งสามารจับผู้ต้องหาซึ่งเป็นวัยรุ่นได้ 4 รายคือ เยาวชน อายุ 16 ปี อยู่บ้านเลขที่ 123 หมู่ 12 ต.บ้านด่าน อ.บ้านด่าน จ.บุรีรัมย์ เยาวชนชาย อายุ 17 ปี อยู่บ้านเลขที่ 3 หมู่ 7 ต.วังเหนือ อ.บ้านด่าน จ.บุรีรัมย์ นายสุเมธ ใจภักดิ์ อายุ 22 ปี อยู่บ้านเลขที่ 272 หมู่ 1 ต.ห้วยเหนือ อ.ขุขันธ์ จ.ศรีสะเกษ และนายเกียรติภูมิ ชินดนัยนุราฤทธิ์ อายุ 20 ปี อยู่บ้านเลขที่ 116 หมู่ 5 ต.ขอนแตก อ.สังขะ จ.สุรินทร์ พร้อมด้วยรถกระบะอีก 2 คัน คือเชพโลเรตหมายเลขทะเบียน ผธ1703 ขอนแก่น และ รถกระบะอีซูซุ สีบรอน์เงิน หมายเลขทะเบียน บพ1445 สุโขทัย และของกลางยาบ้า 4,008,000 เม็ด ไอซ์ 600 กก.โดยยาบ้าและไอซ์จำนวนดังกล่าวผู้ต้องหาทั้งหมดรับว่าไปรับมาจาก อ.แม่จัน จ.เชียงราย เพื่อจะนำไปส่งที่ จ.พระนครศรีอยุธยา โดยใช้เส้นทางรองที่เป็นถนนในหมู่บ้านเพื่อหลบเลี่ยงด่านตรวจ แต่ก็มาถูกจับดังกล่าวแต่มีรถกระบะต้องสงสัยหลบหนีไปได้อีก 1 คัน.