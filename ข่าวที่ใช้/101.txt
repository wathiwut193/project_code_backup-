ปิดฉาก "ฮาคีม" ขึ้นเครื่องบินกลับบ้าน นายกฯ ออสเตรเลียโพสต์ขอบคุณไทย
12 ก.พ. 62 (07:40 น.)

"ฮาคีม" ขอบคุณเจ้าหน้าที่และเพื่อนผู้ต้องขังในไทยที่ดูแลเป็นอย่างดี ก่อนขึ้นเครื่องบินกลับบ้านที่ออสเตรเลีย โดยสถานทูตฯ ดูแลทุกขั้นตอน

พ.ต.อ.ณรัชต์ เศวตนันทน์ อธิบดีกรมราชทัณฑ์ เปิดเผยว่า จากกรณี นายฮาคีม อัล โอไรบี อายุ 25 ปี สัญชาติบาห์เรน ผู้ต้องหาคดีส่งผู้ร้ายข้ามแดน ซึ่งถูกคุมขังที่เรือนจำพิเศษกรุงเทพมหานคร ตั้งแต่เมื่อวันที่ 11 ธันวาคม 2561 ตามคำร้องขอของพนักงานอัยการ

ต่อมาศาลอาญาได้ประทับรับฟ้องการขอส่งผู้ร้ายข้ามแดนดังกล่าวนั้น ต่อมาวันนี้ได้รับหมายปล่อยตัวของศาลอาญาที่ ท 32/2562 ลงวันที่ 11 กุมภาพันธ์ 2562 จึงได้ทำการปล่อยตัวนายฮาคีม และส่งมอบตัวให้กับเจ้าหน้าที่สำนักงานตรวจคนเข้าเมือง (สำนักงานตำรวจแห่งชาติ) เพื่อดำเนินการในส่วนที่เกี่ยวข้องต่อไป

พ.ต.อ.ณรัชต์ กล่าวเพิ่มเติมว่า วันนี้ก่อนปล่อยตัว ตนได้เข้าไปเยี่ยมและพูดคุยกับนายฮาคีม รวมทั้งตรวจสอบสภาพแวดล้อมภายในเรือนจำ ขอยืนยันว่า การควบคุมดูแลนายฮาคีม เป็นไปตามระเบียบข้อบังคับและหลักมาตรฐานสากล นายฮาคีมมีมนุษยสัมพันธ์กับผู้ต้องขังอื่นดี ไม่มีปัญหาในการควบคุม ได้รับการเยี่ยมเยียนจากญาติมิตรตามระเบียบของเรือนจำ ได้มีโอกาสเล่นกีฬาและใช้ชีวิตประจำวันเป็นปกติ โดยนายฮาคีม ยังได้กล่าวขอบคุณเจ้าหน้าที่ และเพื่อนผู้ต้องขัง ที่คอยช่วยเหลือดูแลระหว่างถูกควบคุมตัวในเรือนจำเป็นอย่างดีอีกด้วย

ขณะที่ นางณัฐาศิริ เบิร์กแมน ทนายความของ นายฮาคีม อัล อาไรบี อดีตนักฟุตบอลทีมชาติบาห์เรน ระบุว่า นายฮาคีม ได้เดินทางกลับประเทศออสเตรเลียแล้ว โดยอยู่ในความดูแลของเจ้าหน้าที่สถานเอกอัครราชทูตออสเตรเลีย ในทุกขั้นตอน กระทั่งเดินทางขึ้นเครื่องบินกลับ

โดยเมื่อกลางดึกที่ผ่านมา เวลาประมาณ 24.00 น. นายฮาคีม ได้ขึ้นเครื่องบินสายการบินไทย เที่ยวบินที่ TG465 ออกจากสนามบินสุวรรณภูมิ เพื่อไปยังนครเมลเบิร์น ประเทศออสเตรเลีย หลังพนักงานอัยการต่างประเทศได้ยื่นขอถอนฟ้องคดีส่งผู้ร้ายข้ามแดน โดยสำนักงานตรวจคนเข้าเมือง นำรถตู้เข้าไปรับตัวนายฮาคีมถึงด้านหลังประตูเรือนจำก่อนนำตัวนายฮาคีมออกจากเรือนจำ

ทางด้านสื่อต่างชาติก็นำเสนอข่าวดังกล่าวด้วย นายสกอตต์ มอร์ริซัน นายกรัฐมนตรีของออสเตรเลีย ได้โพสต์รูปถ่ายของนายฮาคีม ขณะที่นั่งโดยสารอยู่บนเครื่องบินสายการบินไทย พร้อมกับระบุว่าเขากำลังเดินทางกลับมาหาครอบครัวแล้ว พร้อมกับระบุว่า "ผมขอขอบคุณชาวออสเตรเลียที่ช่วยสนับสนุนกรณีนี้ให้ลุล่วงด้วยดี เราซาบซึ้งใจและขอบคุณที่รัฐบาลไทยพา นายฮาคีม กลับมาหาครอบครัวที่ออสเตรเลียแล้ว"

อย่างไรก็ตาม คาดว่าเที่ยวบินที่ TG645 จะเดินทางถึงปลายทาง ในเวลา 12.30 น. ตามเวลาในท้องถิ่น หรือเวลา 08.30 น. ตามเวลาในประเทศไทย

>> "ฮาคีม" ได้รับอิสรภาพ ศาลสั่งปล่อยตัว หลังอัยการยื่นถอนฟ้องเป็นผู้ร้ายข้ามแดน
>> รู้จัก "หมายแดง" ที่คาดว่าบาห์เรนขอตำรวจสากลล่าตัว "ฮาคีม" ที่แท้ไม่ใช่ "หมายจับ"
>> บาห์เรนออกแถลงการณ์ ชี้ "ฮาคีม" ละเมิดประกันตัว-แอบหนีไปตอนลงแข่งขัน
>> ชาวเน็ตออสซี่โพสต์ขู่ "บอยคอตต์" เที่ยวไทย หากส่ง "ฮาคีม" ไปตายบาห์เรน
>> กรมราชทัณฑ์ยืนยันดูแล "ฮาคีม อัล อาไรบี" นักบอลบาห์เรนตามหลักสากล
>> ออสเตรเลียเรียกร้อง "บิ๊กตู่" ปล่อยตัวนักฟุตบอลบาห์เรน หลังได้สิทธิลี้ภัย
>> ตม.คุมอดีตนักบอลทีมชาติบาห์เรนฝากขัง เตรียมส่งผู้ร้ายข้ามแดน
>> "ผมยังไม่อยากตาย" คำขอร้องจาก "ฮาคีม" ที่ถูกกักตัวในไทย แอมเนสตี้ระดมคนทั่วโลกช่วย