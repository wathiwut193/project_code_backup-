โจ๋ลำพูนเลือดเดือด ยกพวกนับสิบไล่กระทืบคู่อริกลางร้านสะดวกซื้อ
21 ก.พ. 62 (11:02 น.)

กล้องวงจรปิดจับภาพกลุ่มวัยรุ่น ยกพวกรุมทำร้ายกันภายในร้านสะดวกซื้อเเห่งหนึ่งในลำพูน ก่อนจะหลบหนีไป ไม่มีผู้ได้รับบาดเจ็บ แต่ทำให้ข้าวของภายในเสียหายเป็นจำนวนมาก ตำรวจเร่งติดตามตัวทั้งสองกลุ่มมาดำเนินคดี

ช่วงเวลาประมาณ 01.00 น. ของวันที่ 20 กุมภาพันธ์ที่ผ่านมา สภ.เมืองลำพูน จังหวัดลำพูน ได้รับแจ้งเหตุวัยรุ่นไล่ทำร้ายกันในร้านสะดวกซื้อ ทำให้ทรัพย์สินของทางร้านได้รับความเสียหาย ส่วนวัยรุ่นไม่มีใครได้รับบาดเจ็บ เหตุการณ์เกิดขึ้นบริเวณหน้าโรงพยาบาลลำพูน อ.เมือง จ.ลำพู หลังจากได้รับแจ้ง จึงไปตรวจสอบพร้อมด้วยตำรวจสายตรวจ เมื่อไปถึงพบว่ากลุ่มวัยรุ่นที่ไล่ทำร้ายกันได้แยกย้ายหลบหนีไปแล้ว

ช่วงเช้าวันเดียวกัน เจ้าหน้าที่ได้ตรวจสอบภาพจากกล้องวงจรปิด พบว่ามีวัยรุ่นถูกไล่ทำร้ายมาจากด้านนอกคาดว่าบริเวณใกล้เคียงน่าจะมีงานปอยหลวง และเกิดเขม่นกันในงาน กลุ่มวัยรุ่นต่างถิ่นจึงได้ขี่รถหนีแล้วเข้ามาหลบที่ร้านสะดวกซื้อดังกล่าว

จังหวะเดียวกันที่กลุ่มวัยรุ่นเจ้าถิ่น นับ 10 คน ขี่รถไล่ตามมาทัน จึงวิ่งเข้าไปในร้าน จนเกิดการรุมทำร้ายกันทำให้ข้าวของล้มระเนระนาด ก่อนที่จะแยกย้ายหลบหนีไป ซึ่งระหว่างที่กลุ่มวัยรุ่นก่อเหตุนั้น กล้องวงจรปิดทางร้านสามารถบันทึกภาพเหตุการณ์เอาไว้ได้ทั้งหมด

พ.ต.ท.เกรียงศักดิ์ โกมลสวรรค์ รอง ผกก.( สอบสวน ) สภ.เมืองลำพูน เปิดเผยว่า เรื่องนี้ไม่มีใครได้รับบาดเจ็บ วัยรุ่นไล่ทำร้ายกันเนื่องจากคงจะกลับจากงานปอยใกล้เคียง แล้ววิ่งมาหลบในร้านจนมีกลุ่มคู่อริตามมาทันแล้วรุมทำร้ายกัน

อย่างไรก็ตามภาพวงจรปิดจับภาพเอาไว้ได้ ตอนนี้ได้ให้ทางตำรวจชุดสืบสวนตามตัวกลุ่มวัยรุ่นทั้ง 2 ฝ่าย มาสอบสวนข้อเท็จจริง เพื่อจะได้ดำเนินคดีตามกฎหมายต่อไป