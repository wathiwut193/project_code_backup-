แค้นถูกไล่ไม่ให้ร่วมวงเหล้า ลากลูกซองส่องกะสังหารหมู่
หนุ่มเจ้าของร้านชำลากปืนลูกซองยาวเล็งใส่วงเหล้าฉลองปีใหม่ หวิดตายหมู่ หลังไม่พอใจถูกไล่ไม่ให้ร่วมวงเคาท์ดาวน์ด้วย แต่โชคดีเหยื่อกรูแย่งปืนได้ก่อนจะเกิดเหตุสลด โปลิศตั้ง 2 ข้อหาหนัก “พยายามฆ่า-พกพาปืนไปในที่สาธารณะไม่ได้รับอนุญาต”
อังคารที่ 1 มกราคม 2562 เวลา 08.05 น.

เมื่อวันที่ 1 ม.ค. ร.ต.อ.อนันต์ พานิชกุล รอง สว.สอบสวน สภ.ทุ่งใหญ่ จ.นครศรีธรรมราช  เปิดเผยว่า เมื่อช่วงค่ำของวันที่ 31 ธ.ค.ที่ผ่านมา รับแจ้งมีเหตุยิงกัน ที่บ้านเลขที่ 119/4 หมู่ 5 ต.กุแหระ อ.ทุ่งใหญ่ ซึ่งเป็นบ้านของ นายสดใส ไชยขาว อายุ 24 ปี จึงรุดไปตรวจสอบ ที่เกิดเหตุพบ นายสดใส และญาติๆยืนรอเจ้าหน้าที่อยู่ จากนั้นได้นำปืนลูกซอง พร้อมกระสุนเบอร์ 12 จำนวน 1 นัด มอบให้กับเจ้าหน้าที่

จากการสอบสวนนายสดใสและญาติๆ ทราบว่า ก่อนเกิดเหตุได้มีการตั้งวงดื่มกินส่งท้ายปีเก่าต้อนรับปีใหม่อยู่ที่บ้าน ต่อมามี นายแฉล้ม ศรีสุข เดินเข้ามาด้วยอาการมึนเมาเพื่อขอร่วมวงด้วย ขณะเดียวกัน นายแฉล้ม ได้มีการพูดจาหยาบคายด่าทอคนในวงสุรา พร้อมกับทวงหนี้เพื่อนร่วมวงที่เปิดบัญชีไว้ที่ร้านค้าของ นายแฉล้ม ทำให้เกิดโต้เถียงกันจนวงแตก จึงมีการนำตัว นายแฉล้ม กลับไปส่งที่บ้าน

แต่ต่อมา นายแฉล้มได้ย้อนกลับมาอีกครั้งพร้อมกับปืนลูกซองยาว และเล็งใส่วงเหล้า แต่คนในวงเห็นเข้าจึงกรูเข้าแย่งปืนได้สำเร็จก่อนที่จะเกิดเหตุสลด ขณะที่ นายแฉล้ม เจ้าของปืน ได้วิ่งหลบหนีเข้าป่าข้างบ้าน แต่ถูกเจ้าหน้าที่ตามจับกุมตัวได้ พร้อมตั้งข้อหา พยายามฆ่า และพกพาอาวุธปืนไปในที่สาธารณะโดยไม่ได้รับอนุญาต ขณะที่ผู้ต้องหาให้การปฏิเสธข้อหาพยายามฆ่า รับเพียงข้อหาพกพาอาวุธปืนฯ.