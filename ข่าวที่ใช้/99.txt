หนุ่มใหญ่ห้าวไม่เลิก พ้นคุกมา 3 เดือน เสพยา-ซิ่งแหกด่าน ตามล่าชุลมุน
12 ก.พ. 62 (11:00 น.)

ตำรวจรวบหนุ่มวัย 50 เพิ่งพ้นโทษจากคุกออกมาแค่ 3 เดือน เสพยาบ้า ขับรถแหกด่านระทึก ซ้ำยังเติมน้ำมันแล้วหนี เพราะไม่มีเงินจ่าย

(12 ก.พ.) พ.ต.ท.วชิรนุสรณ์ คำแพง สว.สอบสวน สภ.เมืองนนทบุรี พร้อมเจ้าหน้าที่ตำรวจ สภ.เมืองนนทบุรี ได้ควบคุมตัว นายประทินวงศ์ อายุ 50 ปี ผู้ต้องหาก่อเหตุ ขับรถยนต์แหกด่านตรวจ หลังก่อเหตุลักน้ำมันจากปั๊มน้ำมัน ริมถนนรัตนาธิเบศร์ อ.บางบัวทอง จ.นนทบุรี และหลบหนี เหตุเกิดบริเวณจุดตรวจหน้าเรือนจำบางขวาง เมื่อวันที่ 10 กุมภาพันธ์ที่ผ่านมา โดยมีภาพจากกล้องวงจรปิดเป็นหลักฐาน

ภาพจากกล้องวงจรปิดสามารถบันทึกภาพรถยนต์ฮอนด้าซิตี้ สีขาว กำลังเติมน้ำมันอยู่ แต่เมื่อเด็กปั๊มได้ยกสายหัวจ่ายน้ำมันออก หลังเติมน้ำมันเต็มถัง เมื่อกำลังจะนำหัวจ่ายเก็บเข้าที่ รถยนต์คันก่อเหตุได้ขับรถออกไป ทั้งๆ ที่ฝาถังน้ำมันรถยังไม่ได้ปิด

ส่วนบรรยากาศการทำแผนประกอบคำรับสารภาพ ผู้ต้องหามีสีหน้าเคร่งเครียด เจ้าหน้าที่ตำรวจได้ควบคุมตัวทำแผนทั้งหมด 4 จุด คือ จุดขับรถหลบหนีจุดตรวจจุดสกัด ถนนนนทบุรี 1 ต.สวนใหญ่ อ.เมืองนนทบุรี, จุดชนรถสามล้อและรถยนต์ 2 คัน ถนนประชาราษฎร์ ต.สวนใหญ่ อ.เมือง, จุดแคมป์คนงานก่อสร้างถนนราชพฤกษ์ ต.ท่าอิฐ อ.ปากเกร็ด, จุดจับกุมตัวผู้ต้องหา กลางสะพานมหาเจษฎาบดินทร์ และ จุดปั๊มน้ำมัน ปตท.ถนนรัตนาธิเบศร์ ต.บางรักใหญ่ อ.บางบัวทอง

โดยกรณีนี้สืบเนื่องจาก เมื่อเวลา 10.30 น. วันที่ 10 กุมภาพันธ์ที่ผ่านมา ศูนย์วิทยุบางบัวทอง ได้แจ้งว่าเกิดเหตุเติมน้ำมันแล้วไม่จ่ายเงิน ขับรถยนต์หลบหนี เหตุเกิดที่ปั๊มน้ำมัน ปตท.บางรักใหญ่ ถนนรัตนาธิเบศร์ ต.บางรักใหญ่ จ.นนทบุรี จึงได้ประสานเจ้าหน้าที่ตำรวจทุกสถานีให้สกัดจับ

จากนั้นเจ้ากน้ามี่ตำรวจ สภ.เมืองนนทบุรี ได้ตั้งจุดตรวจจุดสกัด บริเวณถนนนนทบุรี 1 พบรถยนต์ฮอนด้าซิตี้ สีขาว ไม่ติดแผ่นป้ายทะเบียน ขับเข้ามาที่จุดจึงได้เรียกให้หยุดรถเพื่อขอตรวจสอบ แต่รถยนต์คันดังกล่าวได้เร่งเครื่องขับหลบหนี เจ้าหน้าที่ตำรวจชุดจับกุมได้ขับไล่ติดตาม


ระหว่างทางที่หลบหนีรถยนต์ของผู้ต้องหาได้เฉี่ยวชนกับรถสามล้อถีบ และรถยนต์อีก 2 คันเสียหาย ก่อนจะจับกุมตัวผู้ต้องหาได้ที่ กลางสะพานมหาเจษฎาบดินทร์ จากการตรวจค้นพบยาเสพติดให้โทษประเภท 1 (ยาบ้า) จำนวน 1 เม็ด

จากการสอบถาม นายประทินวงศ์ อายุ 50 ปี ผู้ต้องหาทราบว่า ตนเพิ่งพ้นโทษออกมาจากเรือนจำพิเศษกรุงเทพ เมื่อวันที่ 5 ธันวาคมที่ผ่านมา อยู่ระหว่างตกงาน โดยในวันที่ 9 กุมภาพันธ์ ได้ขับรถยนต์ของพ่อออกมาหาเพื่อนที่ ต.ท่าอิฐ และได้ซื้อยาบ้าเสพ

จากนั้นเช้าวันต่อมาได้ขับรถกลับที่พัก แต่ระหว่างทางได้แวะแคมป์คนงานก่อสร้างที่ถนนราชพฤกษ์ ก่อนจะลักถังแก๊ส 1 ถัง เพื่อนำไปขาย และได้แวะปั๊มน้ำมัน ถนนรัตนาธิเบศร์ เติมน้ำมัน จำนวน 900 บาท แต่ไม่มีเงินจ่ายจึงได้ขับหลบหนีออกมา

เบื้องต้นเจ้าหน้าที่ตำรวจได้ตั้งข้อกล่าวหาว่า ขับขี่รถโดยไม่ปฎิบัติตามสัญญาณจราจร ที่เจ้าพนักงานแสดงปรากฏด้วยมือ, ขับขี่รถโดยไม่คำนึงถึงความปลอดภัยหรือความเดือดร้อนของผู้อื่น, มียาเสพติดให้โทษประเภท 1 (ยาบ้า) โดยผิดกฎหมาย, เป็นผู้ขับขี่หรือเสพหรือนำเข้าสู่ร่างกายด้วยวิธีใดๆ ซึ่งยาเสพติดให้โทษประเภท 1 (ยาบ้า) โดยผิดกฎหมาย

รวมทั้งคดีเจ้าของรถซึ่งใช้รถหรือมีรถไว้เพื่อใช้ไม่จัดให้มีการประกันความเสียหายสำหรับผู้ประสบภัยจากรถ, นำรถที่ไม่ติดแผ่นป้ายทะเบียนเลขทะเบียนมาใช้ในการเดินรถ ผู้ต้องหาให้การรับสารภาพตลอดข้อกล่าวหา ส่วนคดีลักน้ำมัน เจ้าหน้าที่ตำรวจ สภ.บางบัวทอง จะทำการอายัดตัวและดำเนินคดีตามกฎหมายต่อไป