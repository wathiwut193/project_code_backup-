
ผู้สมัคร ส.ส.กาฬสินธุ์ เขต 1 พรรคพลังประชารัฐ โร่แจ้งความหลังถูกมือมืด ยิงภาพ "ลุงตู่" กรีดป้ายหาเสียงหลายป้าย

นายฉลอง ฆารเลิศ ผู้สมัคร ส.ส.กาฬสินธุ์ เขต 1 หมายเลข 2 พรรคพลังประชารัฐ พร้อมทีมงานได้เข้าแจ้งความร้องทุกข์กับ พ.ต.ต.สมทรง เวียงปฏิ พนักงานสอบสวน สภ.เมืองกาฬสินธุ์ เพื่อให้ติดตามตัวคนร้าย หลังจากป้ายหาเสียงของตนถูกทำลาย ได้รับความเสียหายหลายจุด พร้อมขอให้เจ้าหน้าที่ออกตรวจจุดที่เกิดเหตุ เพื่อหาเบาะแสคนร้ายและเร่งติดตามตัวมาดำเนินคดีโดยเร็ว

นายฉลอง กล่าวว่า หลังจากได้รับแจ้งจากทีมงานหาเสียงว่า พบป้ายหาเสียงของตน ซึ่งขึ้นเป็นรูปคู่กับ พล.อ.ประยุทธ์ จันทร์โอชา นายกรัฐมนตรี ได้ถูกผู้ไม่ประสงค์ดีทำลาย ได้รับความเสียหายหลายภาพหลายจุด จึงได้เข้ามาแจ้งความไว้เป็นหลักฐาน เพื่อให้เจ้าหน้าที่ได้เร่งติดตามตัวผู้ก่อเหตุมาดำเนินคดี เพื่อไม่ให้เป็นเยี่ยงอย่างและเกิดพฤติกรรมเลียนแบบ



ทั้งนี้ เหตุดังกล่าวทำให้บรรยากาศการหาเสียงตึงเครียดมากขึ้น ขัดกับหลักการหาเสียงอย่างฉันท์พี่ฉันท์น้อง ปรองดองสามัคคี ที่ทุกพรรค ทุกฝ่ายต้องการ และ กกต.กำหนดไว้เป็นแนวทาง เพื่อสร้างการเมืองใหม่และลดความขัดแย้งทั้งก่อนและหลังการเลือกตั้ง

พ.ต.ต.สมทรง กล่าวว่า หลังจากรับแจ้งความและสำรวจความเสียหาย ซึ่งกระจายหลายจุด พบว่าป้ายหาเสียงของนายฉลอง ฆารเลิศ ผู้สมัคร ส.ส.กาฬสินธุ์ เขต 1 พรรคพลังประชารัฐได้รับความเสียหายจริง โดยเบื้องต้นพบเสียหาย 4 จุด จำนวน 6 ป้าย ในเขตเทศบาลเมือง แต่ละป้ายคล้ายถูกของมีคมกรีด และฉีกขาดเสียหาย

อย่างไรก็ตาม หลังจากตรวจสถานที่เกิดเหตุและร่องรอยความเสียหาย จะได้ประสานเจ้าหน้าที่ตำรวจสายตรวจและสายสืบ ออกหาเบาะแสคนร้ายในชุมชน และแกะรอยจากกล้องวงจรปิด เพื่อตามหาตัวมาดำเนินคดีตามกฎหมายต่อไป