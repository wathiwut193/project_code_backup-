ดับยกครัว 3 ศพ / เมื่อวันที่ 20 มี.ค. ร.ต.ท.ติลนภพ จันทร์รองพาด ร้อยเวร สภ.ตาคลี ได้รับแจ้งว่ามีอุบัติเหตุรถไฟขบวนที่ 211 ต้นทาง อ.ตะพานหิน จ.พิจิตร ปลายทางกรุงเทพฯ เกิดประสบอุบัติเหตุชนรถกระบะแวน ยี่ห้อโตโยต้า สีบรอนซ์ ทะเบียน 8ฌ 7258 กรุงเทพมหานคร เสียหายพังยับเยิน

โดยเหตุเกิดบริเวณทางตัดรถไฟ วัดเขาภูคา ต.หัวหวาย อ.ตาคลี จ.นครสวรรค์ จนเป็นเหตุทำให้มีผู้เดินทางมากับรถกระบะแวน เสียชีวิตทันทีในที่เกิดเหตุ 3 ราย เป็นหญิง 2 ราย ชาย 1 ราย นอกจากนี้ ยังมีผู้ได้รับบาดเจ็บอีก 1 ราย ถูกนำตัวส่งไปรักษายังโรงพยาบาลตาคลี

จากการตรวจสอบผู้บาดเจ็บสาหัสชื่อ นางนฤมล ผดุงจิตต์ อายุ 60 ปี อาการสาหัส ล่าสุดถูกส่งตัวไปที่โรงพยาบาลสวรรค์ประชารักษ์ ส่วนผู้เสียชีวิต ได้แก่ 1.น.ส.ฉวีวรรณ กลิ่นบุญ อายุ 55 ปี 2.น.ส.บุษราภรณ์ ผดุงจิตต์ 43 ปี 3.ด.ช.ธนดล ผดุงจิตต์ อายุ 11 ขวบ

ส่วนรถไฟที่ประสบเหตุ พบว่าได้รับความเสียหายที่กันชนด้านหน้าหัวรถจักร เพื่อความปลอดภัยของผู้โดยสาร จึงต้องเปลี่ยนหัวรถจักร โดยใช้เวลาหยุดเดินรถประมาณ 1 ชั่วโมง จึงสามารถเดินทางไปส่งผู้โดยสารตามสถานีต่างๆ ต่อไป โดยไม่มีรายงานว่าพบผู้โดยสารที่มากับขบวนรถไฟดังกล่าว ได้รับบาดเจ็บแต่อย่างใด

จากการสอบถามทราบว่า รถคันดังกล่าวออกจากบ้านที่อำเภอท่าตะโกจะไปทำบุญที่วัดเขาภูคา ซึ่งเหลือระยะทางอีกเพียงไม่กี่ร้อยเมตรจะถึงวัด แต่กลับมาเกิดเหตุสลดเสียก่อน ทำให้ไปไม่ทันได้ทำบุญ
จากการตรวจสอบพบว่าบริเวณดังกล่าว เป็นจุดตัดทางข้ามรถไฟไม่มีแผงกั้น มีเพียงสัญลักษณ์ไม้ปักกันเขตรถไฟ และป้ายเตือนเท่านั้น ทำให้ผู้ที่ใช้เส้นทางดังกล่าวหากไม่ระมัดระวังอาจเกิดอันตรายแบบรายนี้ ทำให้ชาวบ้านในพื้นที่วอนหน่วยงานเร่งแก้ไข หากไม่ใช่คนในพื้นที่อาจเกิดอันตรายได้

นายสมนึก กระจายศรี อายุ 67 อยู่ใกล้ที่เกิดเหตุ เล่าว่า ก่อนเกิดเหตุได้ยินเสียงรถไฟเปิดวูดดังยาวต่อเนื่อง จากนั้นได้ยินเสียงชนดังตูม คิดว่าเกิดอุบัติเหตุแน่จึงคว้ารถกระบะขับมาที่เกิดเหตุทันที เห็นว่าผู้โดยสารยังไม่ขาดใจ จึงรีบช่วยกันงัดรถเพื่อนำผู้บาดเจ็บส่งโรงพยาบาล บริเวณตรงนี้ไม่มีไม้กั้นรางรถไฟ ไม่มีสัญญาณไฟเตือน เกิดอุบัติเหตุบ่อย ครั้งก่อนรถไฟชนกับสิบล้อคนขับหัวขาด