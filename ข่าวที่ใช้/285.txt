คำรับสารภาพสยอง! ผัวหึงอำมหิต จับได้เมียมีชู้กับเพื่อนชายในวงเหล้า คว้าสากกะเบือกระหน่ำตีขาดใจคาบ้านพัก ก่อนยืนรอมอบตัวตำรวจ สภาพเมาหนัก อ้าง “มันมีชู้ มันมีชู้”

เมื่อเวลา 12.50 น. วันที่ 18 มี.ค.62 ร.ต.อ.จุมพล จั่นสังข์ รอง สว.(สอบสวน) สภ.เขาคิชฌกูฏ จ.จันทบุรี รับแจ้งเหตุฆาตกรรม ที่หมู่ 8 บ้านวังยายมุก ต.คลองพลู จึงรายงานให้ พ.ต.อ.คณกร อัศวเมธี ผกก.สภ.เขาคิชฌกูฏ รับทราบ ก่อนพร้อมด้วยกำลังชุดสืบสวน และหน่วยกู้ภัยสมาคมสว่างกตัญญูธรรมสถานจันทบุรี รุดไปตรวจสอบ

ที่เกิดเหตุเป็นบ้านปูนชั้นเดียว เลขที่ 78/8 หมู่ 8 ต.คลองพลู ปลูกอยู่กลางสวนทุเรียน พบนายสนิท ผันผาย อายุ 46 ปี เจ้าของบ้านยืนรอให้การกับเจ้าหน้าที่ตำรวจในสภาพเมาสรุาอย่างหนัก พร้อมพูดจาวกวนอ้างว่า “มันมีชู้ มันมีชู้” จึงคุมตัวไปสงบสติอารมณ์ ก่อนให้การยอมรับสารภาพว่า ผู้ตายเป็นภรรยาตัวเองที่อยู่กินกันมาราว 4 เดือน ชื่อนางจันทิมา เจ๊กทองคำ อายุ 44 ปี ชาวจังหวัดสระบุรี ก่อนหน้านี้เมื่อ 3 วันก่อน ผู้ตายได้หายออกจากบ้านไปและกลับเข้ามาบ้านที่เกิดเหตุ เมื่อตอน 2 ทุ่ม คืนวันที่ 17 มี.ค.

ตนจึงสอบถามเค้นหาความจริงจากผู้ตาย จนยอมรับว่าไปดื่มเหล้าที่บ้านเพื่อนและได้เสียกับเพื่อนชายในวงเหล้า ตนจึงโกรธลงมือทำร้ายร่างกาย จนกระทั่งรุ่งเช้าจึงไปซื้อเหล้ามาดื่มย้อมใจก่อนจะมีปากเสียงกับผู้ตายอีกครั้ง ด้วยความโกรธและแค้นใจจึงได้ชกเข้าที่เบ้าตาภรรยาจนล้ม ก่อนจะวิ่งไปหยิบสากไม้ในครัวมากระหน่ำตีเข้าที่ท้ายทอยและตามลำตัวหลายครั้ง ก่อนลากร่างภรรยาออกมาหน้าห้องเก็บของ แต่ภรรยาแน่นิ่งแล้ว จึงโทรแจ้งญาติให้ทราบเรื่องดังกล่าว

จากการชันสูตรพลิกศพ เบื้องต้นพบผู้ตายถูกตีด้วยของแข็งเนื้อตัวเขียวช้ำไปทั้งร่าง  นอกจากนี้บริเวณหางคิ้วซ้ายและนิ้วมือยังพบบาดแผลถูกของมีคมบาดเป็นแผลยาว จึงได้มอบศพให้หน่วยกู้ภัยฯ นำส่งโรงพยาบาลเขาคิชฌกูฏ เพื่อให้แพทย์ชันสูตรอย่างละเอียดอีกครั้ง ก่อนจะแจ้งให้ญาติผู้ตายได้รับทราบ

จากการสืบสวนของเจ้าหน้าที่ตำรวจทราบว่า ผู้ก่อเหตุและผู้เสียชีวิต ทั้งคู่มีนิสัยชอบดื่มสุราและมักมีเรื่องทะเลาะตบตีกันเป็นประจำ แต่ไม่หนักถึงขนาดนี้ โดยในที่เกิดเหตุยังพบมีดปลายแหลมเปื้อนเลือดตกอยู่อีก 1 เล่ม คาดว่า นายสนิท ผู้ก่อเหตุคงเกิดความหึงหวงประกอบกับความเมาจึงก่อเหตุดังกล่าว อย่างไรก็ตามเจ้าหน้าที่ตำรวจได้ควบคุมตัวไปโรงพักเพื่อสอบสวนหาข้อเท็จจริงเพื่อแจ้งข้อกล่าวหาต่อไป.