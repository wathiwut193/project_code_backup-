'พิชญ์-เจนนี'รับศพ'เซนติเมตร' กลับบ้านเกิดนครนายก
ญาติเศร้ารับศพ “เซนติเมตร-เพื่อน” หลังรถซีอาร์วี เกิดอุบัติเหตุเฉี่ยวชนกับรถวีออส ตกคลองเสียชีวิต ขณะที่พิชญ์ กาไชย และ เจนนี่ ปาหนัน เดินทางมาร่วมรอรับศพ
พฤหัสบดีที่ 3 มกราคม 2562 เวลา 15.30 น.

จากกรณีข่าวเศร้าวงการบันเทิง หลัง "เซนติเมตร ล้นตู้" หรือ "เมตร-จตุรภัทร เข็มนาค" สไตลิสต์คนดังโลกออนไลน์ พิธีกรรายการ "ล้นตู้" ประสบอุบัติเหตุทางรถยนต์เสียชีวิตพร้อมเพื่อน ความคืบหน้าเมื่อเวลา 13.40 น. วันที่ 3 ธ.ค. ที่บริเวณหน่วยรักษาศพ โรงพยาบาลมหาราชนครเชียงใหม่ ได้มีทางด้านญาติของ นายจตุรภัทร เข็มนาค หรือ “เซนติเมตร” และญาติของ นายศุภกิจ เกิดซ้ำ อายุ 30 ปี หรือ“โจ้”  ได้เดินทางมาติดต่อเพื่อขอรับศพกลับไปบำเพ็ญกุศลยังบ้านเกิด ทั้งนี้ ทางด้านนายพิชญ์ กาไชย ดารานักแสดงชื่อดัง รวมถึงนายเจนนี่ ปาหนัน พิธีกรชื่อดัง และเพื่อนร่วมงานของ"เซนติเมตร" ก็ได้เดินทางมาเพื่อรอรับร่างผู้เสียชีวิต โดยบรรยากาศเป็นไปด้วยความโศกเศร้าเสียใจ



ทั้งนี้ศพที่ออกจากหน่วยรักษาศพเป็นศพแรก คือศพของนายศุภกิจ เกิดช้ำ อายุ 30 ปี หรือ "โจ้" โดยได้มีการบรรจุศพใส่โลงสีขาว และได้มีการอัญเชิญพระมาทำการสวดอัญเชิญวิญญาณตามความเชื่อ จากนั้นได้มีการเคลื่อนย้ายศพเพื่อไปยังสนามบินจังหวัดเชียงใหม่ โดยขึ้นเที่ยวบินการบินไทย เวลา 15.00 น. เพื่อที่จะนำไปบำเพ็ญกุศลที่วัดวัดธาตุทอง กรุงเทพมหานคร สำหรับกำหนดการในเบื้องต้นนั้น ช่วงเย็นวันนี้จะมีการจัดพิธีรดน้ำศพ ก่อนจะได้มีการจัดสวดพระอภิธรรม ขณะที่ทางญาติยังปฏิเสธที่จะให้สัมภาษณ์กับสื่อมวลชน เนื่องจากยังอยู่ในอาการโศกเศร้าเสียใจ จากนั้น ก็มีการเคลื่อนศพของนายจตุรภัทร ออกตามไปโดยได้เช่ารถของหน่วยรักษาศพ เพื่อนำไปส่งที่วัดรังษีโสภณ ต.บ้านใหญ่ อ.เมือง จ.นครนายก โดยคาดว่าจะไปถึงกลางดึกของคืนวันนี้ และจะมีการสวดพระอภิธรรมศพเป็นเวลา 7 วัน และจากนั้นจะมีการฌาปนกิจศพตามพิธีกรรมทางศาสนา.