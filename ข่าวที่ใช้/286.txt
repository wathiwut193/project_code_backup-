ลูกเขยแค้นคาใจ หาว่าพ่อตายุยงให้ลูกสาวเลิกรา ตามมาตะโกนด่าถึงบ้าน ท้า "ลูกผู้ชายจริงให้ออกมายิงกัน" ก่อนซัดใส่ด้วยลูกซอง ฝ่ายพ่อตาใช้ .38 ยิงสวน 4 นัดซ้อน ล้มลงอาการสาหัสทั้งคู่  

เวลา 02.30 น. วันที่ 19 มี.ค. ร.ต.อ.คำนึง สงค์ขวัญ รองสว.(สอบสวน) สภ.จุฬาภรณ์ จ.นครศรีธรรมราช ได้รับแจ้งจากเจ้าหน้าที่ประจำตึกอุบัติเหตุ โรงพยาบาลจุฬาภรณ์ว่า มีคนถูกยิงได้รับบาดเจ็บจำนวน 2 ราย ถูกส่งตัวมารักษาที่โรงพยาบาล ขอให้ไปสอบสวนด้วย จึงรายงานให้ผู้บังคับบัญชาทราบ แล้วพร้อมด้วย พ.ต.ท.นพดล อินละเอียด รองผกก.สส. พ.ต.ท.มานพ สุขหอม สวป. พ.ต.ท.สมพงศ์ คงอุป สว.สส. รุดไปตรวจสอบ

พบคนถูกยิงคือนายศรีเวียง ทิพย์อักษร อายุ 62 ปี อยู่บ้านเลขที่ 50/25 หมู่ 6 ต.นาหมอบุญ อ.จุฬาภรณ์ มีบาดแผลถูกยิงด้วยกระสุนปืนลูกซอง เข้าที่หน้าอกด้านขวา 1 นัด จำนวน 8 รู กระสุนฝังใน อาการโคม่า อีกคนคือนายวิษณุ คงเซ็ง อายุ 27 ปี อยู่บ้านเลขที่ 27 หมู่ 1 ต.นาหมอบุญ อ.จุฬาภรณ์ ถูกยิงด้วยกระสุนปืน .38 เข้าที่ไหล่ขวา 2 นัด ที่มือด้านซ้าย 1 นัด อาการสาหัสเช่นกัน เนื่องจากกระสุนที่ยิงเข้าหัวไหล่เจาะฝังเข้าในกระดูก ส่วนนัดที่สองตัดเส้นเลือดใหญ่

สอบสวนญาติและเพื่อนบ้าน ที่เป็นผู้ให้ความช่วยเหลือนำคนเจ็บทั้งสองส่งโรงพยาบาลให้การว่า ก่อนเกิดเหตุขณะนายศรีเวียงและคนในบ้านกำลังนอนพักผ่อนอยู่ ที่บ้านเลขที่ 50/25 หมู่ 6 ต.นาหมอบุญ ได้มีนายวิษณุ ซึ่งเป็นลูกเขย ขี่รถจักรยานยนต์ฮอนด้า CBR สีเทา ไม่ติดแผ่นป้ายทะเบียน จากต่างหมู่บ้าน มาจอดหน้าบ้าน แล้วตะโกนเสียงดังลั่น เรียกนายศรีเวียงที่เป็นพ่อตาให้ออกมาคุยกัน แต่ไม่มีเสียงตอบจากนายศรีเวียงและคนในบ้าน

ทำให้นายวิษณุอารมณ์ฉุนเฉียวมากยิ่งขึ้น ตะโกนด่าว่าพ่อตาต่างๆ นานา กระทั่งพักใหญ่นายศรีเวียงผู้เป็นพ่อตาซึ่งอยู่ในบ้าน ได้ตะโกนด่าสวนออกมาจากในบ้าน ซึ่งเป็นบ้านสองชั้นครึ่งปูนครึ่งไม้ มีการปะทะคารมกันอย่างดุเดือด ก่อนที่จะกลายเป็นการท้าทายกัน นายวิษณุลูกเขยด่ากราดพ่อตาว่า ถ้าแน่จริงเป็นลูกผู้ชายจริง ให้ออกมาดวลปืนกันตัวต่อตัวที่หน้าบ้าน

ปรากฏว่าสิ้นคำท้าทายของลูกเขย นายศรีเวียง พ่อตา ได้เปิดประตูบ้านชั้นล่างออกมา ถูกนายวิษณุใช้ปืนลูกซองสั้นยิงใส่ร่างพ่อตา 1 นัด แต่ก่อนจะล้มลง นายศรีเวียงใช้ปืนพกสั้นขนาด .38 ยิงสวนดวลกระสุนกับลูกเขย กระสุน 3 นัด จากปืนพ่อตายิงเจาะเข้าร่างลูกเขยจนปืนในมือร่วง ฟุบลงไปเช่นกัน หลังเกิดเหตุญาติๆ คนในบ้าน และเพื่อนบ้านจึงช่วยกันนำทั้งคู่ส่งโรงพยาบาลจุฬาภรณ์ อย่างไรก็ตาม ทางโรงพยาบาลจุฬาภรณ์ ได้ส่งตัวทั้งพ่อตาและลูกเขยไปยังรพ.มหาราชนครศรีธรรมราช เพื่อทำการผ่าตัด เนื่องจากถูกยิงเข้าจุดสำคัญของร่างกายทั้งสองคน

ทางด้านตำรวจได้เดินทางไปตรวจที่เกิดเหตุ พบรถจักรยานยนต์ของนายวิษณุล้มอยู่หน้าบ้าน ใกล้กันพบอาวุธปืนลูกซองสั้นตกอยู่ 1 กระบอก ในขณะที่บนพื้นใกล้ประตูบ้าน พบปลอกกระสุนปืน .38 ตกอยู่ 4 ปลอก เจ้าหน้าที่จึงเก็บเป็นหลักฐานทางคดี ในขณะที่ปืน .38 ของนายศรีเวียงในที่เกิดเหตุของตำรวจยังตรวจไม่พบ คาดว่าอาจมีคนในบ้านนำไปเก็บหรือซ่อนเอาไว้

ร.ต.อ.คำนึง สงค์ขวัญ รองสว.(สอบสวน) สภ.จุฬาภรณ์ พนักงานสอบสวนเจ้าของคดีกล่าวว่า จากการสอบสวนทราบว่า พ่อตากับลูกเขยคู่นี้ มีปัญหาคาใจกันมานาน เนื่องจากนายศรีเวียงซึ่งมีอาชีพทำสวนยาง ไม่พอใจและไม่ชอบลูกเขย ที่ไม่ตั้งใจทำงาน และเป็นคนเจ้าชู้ ทำให้มีปัญหากับลูกสาวของนายศรีเวียง ที่แต่งงานอยู่กินกับนายวิษณุ และแยกไปอาศัยอยู่ด้วยกันที่บ้านของนายวิษณุในต่างหมู่บ้าน

"มีปัญหาระหองระแหง ทะเลาะเบาะแว้งกันเรื่อยมา เกือบทุกครั้งที่ทะเลาะกัน ลูกสาวของนายศรีเวียงจะหนีกลับบ้าน ทำให้นายวิษณุสามีต้องตามง้อและอ้อนวอนให้กลับไปอยู่กินด้วย กระทั่งล่าสุดบุตรสาวของนายศรีเวียงทะเลาะกับสามีและหนีกลับบ้านอีก ทำให้นายวิษณุไม่พอใจและหาว่าพ่อตาอยู่เบื้องหลังยุยงให้ลูกสาวแยกทางกับตน จึงตามมาตะโกนด่าและถึงขั้นท้าดวลปืนกันในที่สุด ซึ่งเจ้าหน้าที่จะรอดูอาการของคนเจ็บ เพื่อดำเนินการกับคู่กรณี ตามฐานความผิดและขั้นตอนกฎหมายต่อไป" 