พลิกกลับตาลปัตร ศาลฎีกายกฟ้อง “แต๋ม หมื่นบาล” ไม่ได้ฆ่า "น้องเพลง" ยัดท่อระบายน้ำที่ตรัง เมื่อปี 57 ดีใจ ขอบคุณศาลคืนความสุขให้ หลังถูกสังคมตราหน้าเป็นคนชั่วทั้งตระกูล ด้านทนายเตรียมฟ้องกลับ ขณะที่พ่อแม่ผู้ตายยังปิดตัวเงียบ

เวลา 09.30 น. วันที่ 20 มี.ค.62 ผู้สื่อข่าวรายงานว่า ศาลจังหวัดตรัง ได้เปิดบัลลังก์อ่านคำพิพากษาของศาลฎีกา ที่ 7137/2561 ในคดีของนายประถมพงษ์ หมื่นบาล หรือแต๋ม อายุ 38 ปี อยู่บ้านเลขที่ 29 ถ.ควนขัน ต.ทับเที่ยง อ.เมือง จ.ตรัง หลังตกเป็นผู้ต้องหาฆ่า ด.ญ.เกตุมาตุ หรือน้องเพลง รำนา อายุ 11 ปี (ขณะนั้น) ในความผิดฐาน ฆ่าผู้อื่นโดยไตร่ตรองไว้ก่อน พรากเด็กอายุยังไม่เกินสิบห้าปีไปเสียจากบิดา มารดา ผู้ปกครอง หรือผู้ดูแล เพื่อการอนาจาร ซ่อนเร้น ย้าย หรือทำลายศพ หรือส่วนของศพ เพื่อการปิดบังการตาย หรือเหตุแห่งการตาย

เหตุการณ์นี้ เกิดขึ้นเมื่อช่วงเช้าวันที่ 12 พ.ค.2557 พบศพผู้ตายถูกฆ่ายัดท่อระบายน้ำ บริเวณ ถ.สายวัดพระงาม-บ้านควน พื้นที่ ม.7 ต.บ้านโพธิ์ อ.เมือง จ.ตรัง คดีมีพนักงานอัยการจังหวัดตรัง เป็นโจทก์ฟ้อง ซึ่งในวันนี้มีนายสุวัฒน์ รำนา และ นางพนมวรรณ รำนา พ่อแม่ของผู้ตาย และนายประถมพงษ์ หรือแต๋ม หมื่นบาล ผู้ต้องหา พร้อมด้วย นายสายัณห์ หมื่นบาล พี่ชาย และครอบครัว มาร่วมรับฟังคำพิพากษาของศาลฎีกา 

คดีนี้ นายประถมพงษ์ หรือแต๋ม หมื่นบาล ถูกศาลชั้นต้นได้พิพากษามีความำผิดให้รับโทษประหารชีวิต จำเลยต่อสู้ ศาลอุทธรณ์มีคำพิพากษาลดโทษจำคุกตลอดชีวิต กระทั่งมาถึงศาลฎีกา ได้มีคำพิพากษายกฟ้อง นายประถมพงษ์ หรือแต๋ม หมื่นบาล ซึ่งทางนายสุวัฒน์ รำนา และ นางพนมวรรณ รำนา พ่อแม่ของผู้ตายที่งเป็นโจทก์ร่วมกับอัยการ หลังฟังพิพากษาแล้วก็ยอมรับ และเคารพในคำตัดสินของศาล แต่ปฏิเสธไม่ให้ข้อมูลใดๆ โดยอ้างว่ายังไม่พร้อมที่จะพูดคุย 

ขณะที่ นายประถมพงษ์ หรือแต๋ม กล่าวว่า ขอบคุณศาลที่ความคืนความยุติธรรมให้กับตน พิพากษายกฟ้อง แสดงให้เห็นถึงความบริสุทธิ์ และยุติธรรม ช่วงที่ถูกจำคุก 4 ปีนั้นรู้สึกเหมือนจะบ้า เคยคิดที่จะทำร้ายตัวเอ ไม่เคยคิดที่จะหนีคดี และช่วงที่ผ่านมาครอบครัวลำบากมาก เป็นหนี้สินเยอะ เพราะต้องหาเงินต่อสู้คดี ลูกก็ไม่ได้เรียนไป 2 คน เพราะส่งเสียให้ไม่ได้ อีก 2 คนนั้นพี่รับไปเลี้ยง

“ถูกตราหน้าว่าเป็นคนชั่ว คนเลว ของสังคม ในครอบครัวโดนหมด พ่อแม่ พี่น้อง และลูก ซึ่งลูกก็ไม่อยากไปโรงเรียนเพราะถูกเพื่อนล้อ ถูกแกล้ง เมื่อศาลคืนความยุติธรรมให้แล้ว อยากให้สังคมคืนความยุติธรรมให้ด้วย และอยากฝากบอกว่าก่อนที่จะฟังข่าวสารอะไร ให้ใช้จิตสำนึกคิดก่อน ข่าวที่ปรากฏออกไป หรือที่เสนอไป ก็ไม่ควรตัดสินว่าคนนั้นไม่ดี เพราะบางครั้งก็ไม่ใช่” 

ด้าน นายสายัน หมื่นบาล พี่ชาย กล่าวว่า ทางครอบครัวรู้สึกดีใจมาก เพราะว่ารู้อยู่แล้วว่าน้องของตนไม่ได้ทำตั้งแต่ต้นและรอโอกาสนี้มานานแล้ว ขอบคุณศาลที่ให้ความเมตตากับครอบครัวของตน เมื่อก่อนไปไหนก็ไม่ได้มีแต่คนประณามหยามเหยียด ไม่เคยคิดมาก่อนเลยว่าเรื่องแบบนี้จะมาเกิดกับครอบครัวเรา อยากเรียกร้องให้หน่วยงานที่เกี่ยวข้องออกมาแสดงความรับผิดชอบต่อเรื่องนี้ด้วย เพราะทำให้ชื่อเสียงของครอบครัวเสียหาย โดยเฉพาะตำรวจที่เป็นเจ้าของเรื่อง อยากฝากถึงสังคมปัจจุบัน ให้ไตร่ตรองข่าวสารให้ดีๆ ก่อน โดยเฉพาะการเสพข่าวจากโซเชียล เพราะพอรู้ข่าวแล้วก็มักจะตีความตามข่าว จึงต้องมีการไตร่ตรองและเช็กข่าวให้ละเอียดเสียก่อน

ขณะที่นายวิฑูรย์ องอาจ ทนายความส่วนตัวผู้รับทำคดีจำเลย กล่าวว่า เริ่มแรกเราเข้ามาแสวงหาพยานหลักฐาน ซึ่งทางฝั่งเราเจอข้อพิรุธหลายประการว่าคนร้ายเป็นรายอื่น ที่ไม่ใช่จำเลยอย่างแน่นอน หลังจากนั้นเราก็ได้ดำเนินการให้การช่วยเหลือและต่อสู่คดีมาตลอด ในเรื่องนี้สังคมค่อนข้างชี้นำว่า จำเลยเป็นผู้กระทำความผิดมาโดยตลอด แม้กระทั่งการออกข่าวว่าพบ DNA ของจำเลย หรืออะไรก็แล้วแต่ ซึ่งนำไปสู่การออกหมายจับจำเลยจนทุกคนคิดว่าจำเลยเป็นคนร้าย

นายวิฑูรย์ กล่าวอีกว่า ตามที่จำเลยได้เล่า บอกว่าตอนลูกไปโรงเรียนก็โดนเพื่อนดูถูกดูแคลนมาโดยตลอด ตนก็เลยอยากจะเรียนต่อสังคมว่า บางอย่างเราอย่าเพิ่งกำหนดว่าจำเลยเป็นคนร้าย ให้รอคำพิพากษาของศาลให้ถึงที่สุดก่อน ว่าผลของคำพิพากษาออกมาอย่างไร เพราะมันก่อให้เกิดความเสียหายมากมายกับผู้ที่ถูกประณาม หลังจากนี้ก็จะต้องดูข้อมูลและหลักฐานต่างๆ เพื่อเตรียมที่จะฟ้องกลับกับผู้ที่มีส่วนทำให้เกิดความเสียหายในครั้งนี้.