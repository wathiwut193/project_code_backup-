เมื่อวันที่ 18 พ.ค.2561 นายเตชะ ทับทอง ที่ปรึกษาสภาเด็กและเยาวชนแห่งประเทศไทย เปิดเผยถึงกรณีครอบครัวลุงตาซาเล้งที่กำลังเป็นกระแสดราม่าระหว่าง นางฉลวย มณีพันธ์ เมียตาซาเล้งกับ น.ส.วนิดา มณีพันธ์ หรือเจี๊ยบ ลูกสาวในตอนนี้ว่า ตั้งแต่เริ่มเข้ามาช่วยเหลือครอบครัว นายจรูญ มณีพันธ์ หรือตาจรูญ นั้นก็คิดว่าจะต้องมีปัญหาขึ้นสักวัน เกี่ยวกับเงินที่ครอบครัวตาจรูญได้รับบริจาคมา เขาก็พยายามหาวิธีการแก้ไข แต่ก็ยังคงมีปัญหาเกิดขึ้นมาอยู่เรื่อยๆ เพราะคนเพียงคนเดียวที่ไปให้ข่าวสร้างกระแสว่าเขาและแอดมินเพจแหม่มโพธิ์ดำ โกงเงินบริจาค ไม่เคยเห็นลงมาช่วยเหลือที่บ้านบ้าง ให้ข่าวว่าเขาเคยเดินทางมาที่บ้านเพียงครั้งเดียว ทั้งที่ความจริงเขาเคยเดินทางไปช่วยเหลือที่บ้านประมาณ 9 ครั้ง เท่าที่จำได้ แต่นางสาววนิดาไม่ยอมดูตัวเองว่าได้ช่วยเหลืออะไรครอบครัวบ้าง

ส่วนเงินเยียวยาที่ได้จากกระทรวงยุติธรรม ก็ไม่ยอมแบ่งให้กับแม่และพี่ชาย ไม่ยอมดูแลแม่ ปล่อยให้แม่ต้องอยู่คนเดียวที่บ้าน ส่วนเจ้าตัวกลับไปเที่ยวดูลิเก ล่าสุดยังมาก่อเรื่องขโมยทองคำรูปพรรณและสมุดบัญชีเงินฝาก และยังดุด่าบังคับเอาเงินจนนางฉลวยโทรมาระบายให้ฟัง ขณะนี้เขาเตรียมดำเนินการจัดการกับน.ส.วนิดา เพื่อให้สภาพความเป็นอยู่ของนางฉลวยดีขึ้น

ต่อมา นายเตชะ ได้ติดต่อไปหานางฉลวย โดยนางฉลวยได้คุยทางโทรศัพท์ด้วยน้ำเสียงสั่นบอกว่า ถูกน.ส.วนิดา มณีพันธ์ หรือ เจี๊ยบ ลูกสาว ทำร้ายร่างกายเพราะต้องการเงิน นายเตชะ จึงตัดสินใจรีบเดินทางไปหานางฉลวยที่บ้านในจังหวัดพระนครศรีอยุธยา ทีมข่าวก็ติดตามไปด้วย โดยขับรถจากย่านลาดหลุมแก้ว กระทั่งใช้เวลาประมาณ 45 นาที ก็เดินทางมาพบนางฉลวยนั่งอยู่ที่บ้านญาติ

นางฉลวย กล่าวว่า เมื่อช่วงเช้าลูกสาวได้เข้ามาขอเงินจำนวน 2 หมื่นบาท อ้างว่าจะเอาไปใช้ค่าบันไดบ้าน เธอก็บอกว่าไม่มี ค่าบันไดบ้าน เธอก็ได้จ่ายไปแล้ว แต่ลูกสาวก็ยังยืนยันจะเอาเงินให้ได้ ก็ยืนยันว่าไม่มีให้ จู่ๆ ลูกสาวก็เข้ามากระชากเสื้อ และเอาเงินในกระเป๋าเสื้อไป และยังจะเอาเงินที่ซ่อนไว้ในตัวอีก เธอก็พยายามปัดป้อง กระทั่งคนที่เห็นเหตุการณ์รีบมาพาตัวเธอหนีมาอยู่ที่บ้านญาติ ทั้งนี้ มีรายงานว่า เจ้าหน้าที่ได้พานางฉลวยเดินทางไปลงบันทึกประจำวันไว้แล้ว