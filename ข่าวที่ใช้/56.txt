
คุณลุงยามเดินขึ้นสะพานข้ามแยกพัฒนาการ ก่อนกระโดดดิ่งลงมาเสียชีวิตด้านล่าง พบเป็นผู้ป่วยโรคซึมเศร้ากำลังรักษา ไม่พบแรงจูงใดๆ ในการก่อเหตุ

(17 ก.พ.) เมื่อช่วงค่ำที่ผ่านมา ร.ต.อ.ศุภชัย ขุนทา รองสว.สอบสวน สน.ประเวศ รับแจ้งเหตุมีผู้ตกจากสะพานข้ามแยกพัฒนาการ แขวงและเขตสวนหลวง กรุงเทพฯ จึงรุดตรวจสอบที่เกิดเหตุพร้อมมูลนิธิร่วมกตัญญู

โดยที่เกิดเหตุอยู่บริเวณกลางแยกพัฒนาการ ถนนศรีนครินทร์ ฝั่งมุ่งหน้าบางนา พบร่าง ส.ต.มานิตย์ อายุ 57 ปี ชาว อ.สอง จ.แพร่ ซึ่งทำงานเป็นเจ้าหน้าที่รักษาความปลอดภัยบริษัทแห่งหนึ่ง ได้รับบาดเจ็บอยู่กลางถนน เจ้าหน้าที่ได้รีบเข้าให้การช่วยเหลือ แต่ผู้บาดเจ็บทนพิษบาดแผลไม่ไหวเสียชีวิตในที่เกิดเหตุ เมื่อตรวจสอบบริเวณทางขึ้นสะพานข้ามแยกพัฒนาการฝั่งมุ่งหน้าอ่อนนุช ยังพบรถจักรยานยนต์ของผู้ตายจอดอยู่

จากการสอบสวนภรรยาของผู้ตาย เปิดเผยว่า อาศัยอยู่กินกับผู้ตายมาหลายสิบปีที่ซอยพัฒนาการ 43 ผู้ตายได้รับการรักษาโรคซึมเศร้า อยู่ที่สถาบันประสาทพิทยามานานหลายปีแล้ว ที่ผ่านมาไม่เคยทะเลาะเรื่องอะไรกันมาก่อน

ช่วงก่อนเกิดเหตุได้แยกกันไปทำงานตั้งแต่ช่วงเช้า กระทั่งมาทราบจากเจ้าหน้าที่ว่าสามีกระโดดสะพานฆ่าตัวตาย พร้อมกับระบุว่าผู้ตายไม่ได้สังกัดทหารหน่วยใด เพียงแต่ที่ได้รับยศ ส.ต. มาเพราะได้ทำความดี ครั้งเมื่อเป็นทหารเกณฑ์

ร.ต.อ.ศุภชัย กล่าวว่า จากการตรวจสอบภาพจากกล้องวงจรปิดพบว่าผู้ตายเดินขึ้นไปบนสะพานข้ามแยกก่อนจะตัดสินใจกระโดดลงมาเองเพื่อฆ่าตัวตาย สันนิษฐานว่าผู้ตายน่าจะเกิดอาการเครียดจากเรื่องบางอย่าง รวมกับอาการป่วยที่เป็นโรคซึมเศร้า จึงเกิดการคิดสั้นฆ่าตัวตาย ซึ่งหลังจากนี้จะทำการสอบสวนภรรยาอย่างละเอียดอีกครั้งเพื่อหาสาเหตุที่แท้จริง ส่วนศพนำส่งนิติเวช โรงพยาบาลตำรวจเพื่อชันสูตรหาสาเหตุการเสียชีวิตที่แท้จริงต่อไป