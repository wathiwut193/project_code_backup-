
เหยื่อเพลิงนรกโรงงานผลิตเครื่องสำอางย่านปากเกร็ดตายเพิ่มอีก 2 ศพ รอง ผบช.ภ.1 นำกำลัง ตำรวจร่วมกับเจ้าหน้าที่ พฐ.และกรมควบคุมมลพิษ เข้าตรวจที่เกิดเหตุเก็บหลักฐานอย่างละเอียด โดยเฉพาะชิ้นส่วนถังพลาสติกบรรจุแอลกอฮอล์ที่เกิดระเบิดจนเพลิงลุกไหม้ นำไปตรวจหาสาเหตุที่แน่ชัด พร้อมประสานอุตสาหกรรมจังหวัดตรวจสอบใบอนุญาตจัดตั้งโรงงาน รวมถึงกระบวนการผลิตว่าถูกต้องหรือไม่ ก่อนเร่งรวบรวมพยานหลักฐานขออนุมัติหมายจับผู้เกี่ยวข้องทั้งหมดมาดำเนินคดี

จากเหตุการณ์เพลิงนรกเผาไหม้โรงงานผลิตเครื่องสำอาง บริษัท มินแทค แล็ปบอราทอรี่ จำกัด เลขที่ 15/45 ซอยพระแม่การุนย์ ซอย 25 ถนนติวานนท์ หมู่ 1 ต.บ้านใหม่ อ.ปากเกร็ด จ.นนทบุรี เมื่อช่วงบ่ายวันที่ 29 พ.ย. สาเหตุเกิดจากถังแอลกอฮอล์ระเบิดจนเกิดเพลิงลุกพึ่บเป็นลูกไฟขนาดใหญ่ลามติดข้าวของในโรงงาน ทำให้มีผู้เสียชีวิต 1 ศพ คือนายไพรวิท ช่างต่อ อายุ 19 ปี พนักงานฝ่ายผลิต และมีผู้ได้รับบาดเจ็บอีก 3 คนถูกไฟคลอกร่างอาการสาหัส เบื้องต้นคาดว่าที่เกิดเหตุเป็นโรงงานเถื่อนไม่มีใบอนุญาต และยังไม่ทราบว่าใครเป็นเจ้าของโรงงาน


ความคืบหน้าเมื่อเวลา 12.00 น. วันที่ 30 พ.ย. พล.ต.ต.ธนายุตม์ วุฒิจรัสธำรงค์ รอง ผบช.ภ.1 พล.ต.ต. ไพศาล วงศ์วัชรมงคล ผบก.ภ.จ.นนทบุรี พ.ต.อ.เขมพัทธ์ โพธิพิทักษ์ ผกก.สภ.ปากเกร็ด พ.ต.ท.ยศวิน เอี่ยมพุ่ม รอง ผกก. (สอบสวน) พร้อมด้วย พ.ต.อ.ศุภชัย ไตรสมบูรณ์ ผกก.พฐ.จ.นนทบุรี และเจ้าหน้าที่กรมควบคุมมลพิษ เข้าตรวจสอบภายในโรงงานที่เกิดเหตุเพื่อเก็บหลักฐานอย่างละเอียดอีกครั้ง

จากการตรวจสอบพบว่า จุดเกิดเหตุอยู่บริเวณด้านท้ายโรงงาน เป็นห้องผลิตได้รับความเสียหายอย่างหนัก เครื่องจักร 3 เครื่องและอุปกรณ์ต่างๆที่ใช้ในกระบวนการผลิตเครื่องสำอางถูกไฟไหม้วอด ส่วนที่ได้รับความเสียหายจากเปลวไฟเฉพาะพื้นที่ด้านท้ายของโรงงานเท่านั้น เจ้าหน้าที่เก็บเศษชิ้นส่วนของถังพลาสติกบรรจุแอลกอฮอล์ที่เชื่อว่าเป็นต้นเพลิงก่อนเกิดการระเบิดนำไปตรวจสอบเพื่อเป็นหลักฐานในการชี้สาเหตุว่าเกิดจากอะไร นอกจากนี้ยังพบถังพลาสติกบรรจุแอลกอฮอล์ขนาด 200 ลิตรอีก 4 ถังตั้งอยู่ในห้องถัดไป สั่งการให้เคลื่อนย้ายออกทันทีเนื่องจากเป็นสารไวไฟ หวั่นเกรงจะเกิดอันตรายในลักษณะเดิมซ้ำอีก เจ้าหน้าที่ใช้เวลาตรวจเก็บหาหลักฐานนานกว่า 2 ชม.

 
พล.ต.ต.ธนายุตม์กล่าวว่า สาเหตุของการระเบิด จนเกิดไฟไหม้โรงงานส่งผลให้มีผู้เสียชีวิตและได้รับบาดเจ็บสาหัสครั้งนี้ ยังต้องรอเจ้าหน้าที่ พฐ.ตรวจหาหลักฐานนำไปตรวจสอบในเชิงลึกอย่างละเอียด ทางด้านคดีจะแจ้งข้อกล่าวหาดำเนินคดีกับใครอย่างไรบ้าง คงต้องรอการประชุมร่วมกับทีมพนักงานสอบสวน สภ.ปากเกร็ด เจ้าของพื้นที่อีกครั้ง ขณะเดียวกัน ได้ประสานไปยังอุตสาหกรรมจังหวัดนนทบุรี สวัสดิการแรงงานจังหวัดนนทบุรี และประกันสังคม เพื่อดูแลเรื่องสิทธิเยียวยากับครอบครัวของผู้เสียชีวิตอย่างเป็นธรรม นอกจากนี้ ได้ให้อุตสาหกรรมจังหวัดตรวจสอบเรื่องใบอนุญาตจัดตั้งโรงงานว่ามีหรือไม่ รวมถึงกระบวนการผลิตถูกต้องหรือไม่ หากพบว่าไม่ถูกต้องจะดำเนินคดีกับผู้ที่เกี่ยวข้องทั้งหมดทันที

 
ด้าน พ.ต.ท.ยศวิน เอี่ยมพุ่ม รอง ผกก. (สอบสวน) สภ.ปากเกร็ด เผยว่า ผู้ที่ได้รับบาดเจ็บสาหัส 3 คนที่ถูกไฟลวกทั้งร่าง ได้เสียชีวิตในเวลาต่อมาอีก 2 คน คือนายณัฐกานต์ บัวบาน อายุ 25 ปี อยู่บ้านเลขที่ 427/84 แขวงสีกัน เขตดอนเมือง กทม. และนายจามร คำอ่อนสา อายุ 53 ปี อยู่บ้านเลขที่ 111/219 แขวงและเขตดอนเมือง ทั้งคู่เป็นพนักงานฝ่ายผลิต หลังเกิดเหตุถูกส่งรักษาตัวที่ รพ.ชลประทานปากเกร็ด แต่เสียชีวิตลงในเวลาไล่เลี่ยกันเมื่อช่วงเช้ามืดที่ผ่านมา รวมมีผู้เสียชีวิตจากเหตุการณ์ครั้งนี้แล้ว 3 ศพ ยังมีผู้บาดเจ็บสาหัสอีก 1 คนคือนายพงษ์พันธ์ เชิดชูพันธ์ ถูกนำส่งรักษาตัวที่ รพ.กรุงสยามเซนต์คาร์ลอส อาการยังวิกฤติ ด้านคดีอยู่ระหว่างรวบรวมพยานหลักฐานเพื่อขออนุมัติหมายจับผู้ที่เกี่ยวข้องต่อไป