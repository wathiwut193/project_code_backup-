

(17 ก.พ. 62) ผู้สื่อข่าวรายงานว่า เมื่อช่วงค่ำที่ผ่านมา ร.ต.อ.อดิเรก บุรินทราภิบาล รองสารวัตรสอบสวน สภ.เมืองสงขลา รับแจ้งว่าเกิดเหตุยิงกันที่บ้านเลขที่ 80/2 ม.10 ต.พะวง อ.เมือง จ.สงขลา หลังลงพื้นที่ไปตรวจสอบพร้อมด้วย พ.ต.อ.เอกณรงค์ สวัสดิกานนท์ ผกก.และหน่วยกู้ภัยพะวง

พบว่ามีผู้ถูกยิงได้รับบาดเจ็บอยู่ภายในบ้าน 1 ราย คือ นายเจริญ โมราพันธ์ อายุ 43 ปี หรือ เอก เป็นทหารพรานอยู่ที่หน่วยทหารพราน 47 จ.ยะลา เจ้าของบ้าน ถูกยิงด้วยอาวุธปืนยังไม่ทราบชนิดเข้าที่หน้าอกซ้าย 1 นัด กระสุนตัดขั้วใจ หน่วยกู้ภัยพยายามปั๊มหัวใจเพื่อช่วยชีวิตแต่สุดท้ายก็เสียชีวิตคาบ้านพัก

จากการสอบสวน นางเขียว อายุ 43 ปี ภรรยาของผู้ตายบอกว่า สามีลาพักกลับมาอยู่ที่บ้านได้สองอาทิตย์แล้ว ขณะเกิดเหตุกำลังนั่งดูทีวีอยู่หน้าบ้าน ส่วนตนเองอยู่หลังบ้าน และได้ยินเสียงปืนดังขึ้นมาจากหน้าบ้าน เมื่อออกมาดูก็เห็นสามีถูกยิงนอนหายใจรวยรินจมกองเลือดอยู่แล้ว แต่ไม่เห็นตัวคนร้าย

ด้าน พ.ต.อ.เอกณรงค์ สวัสดิการนนท์ ผู้กำกับการ สภ.เมืองสงขลา พร้อมพนักงานสอบสวนและชุดสืบสวนได้ตรวจสอบจุดเกิดเหตุเพื่อหาหลักฐานและสอบสวนพยานแวดล้อมเพื่อหาเบาะแสของคนร้าย พบว่าคนร้ายได้ใช้วิธีสอดปืนเข้ามาทางประตูหน้าบ้านซึ่งมีรูอยู่พอดีกับกระบอกปืน และกระหน่ำยิง นายเจริญ ที่กำลังนั่งดูทีวีและนั่งหันหน้าออกไปทางหน้าบ้าน กระสุนปืนจึงเข้าจุดโฟกัสพอดี ในขณะที่ชาวบ้านละแวกเกิดเหตุบอกว่าได้ยินเสียงปืนดังขึ้นหลายนัด แต่ไม่มีใครเอะใจเพราะคิดว่าเป็นการจุดประทัดเท่านั้น ส่วนบริเวณหน้าบ้านจุดที่คนร้ายยิงก็ไม่พบปลอกกระสุนปืนแต่อย่างใด และยังไม่ทราบว่าคนร้ายใช้รถอะไรในการหลบหนี

ส่วนสาเหตุ เจ้าหน้าที่ยังอยู่ระหว่างการสอบสวน เนื่องจากทั้งภรรยาและเพื่อนบ้านบอกว่า นายเจริญ เป็นคนดีไม่เคยมีเรื่องกับใครและเป็นคนที่ชอบช่วยเหลือเพื่อนบ้าน จึงไม่มีใครทราบว่าสาเหตุที่ถูกยิงเสียชีวิตมาจากเรื่องใด โดยตำรวจจะเชิญภรรยาและเพื่อนที่ใกล้ชิดสนิทสนมกับ นายเจริญ มาให้ปากคำอีกครั้ง เพื่อหาประเด็นการสังหาร ซึ่งจะเป็นเบาะแสในการติดตามคนร้ายที่ก่อเหตุ