พ่อเฒ่าวัย74ปี ยังไม่หมดกิเลส แค้นสาวทอมในหมู่บ้าน ที่แอบมีสัมพันธ์ ตัวเองส่งเสียให้เงินใช้มาตลอด กลับไปมีคนใหม่ พก.38ไปเคลียร์ ก่อนกระหน่ำยิงตายคาสระน้ำ


สืบเนื่องจากเย็นวันที่ 6 มี.ค.62 ร.ต.อ.สากล พลเวียง รอง สว.(สอบสวน) สภ.หนองหญ้าปล้อง จ.เลย แพทย์ รพ.วังสะพุง กู้ภัยสว่างคีรีธรรม จุดโคกขมิ้น เดินทางไปชันสูตรพลิกศพ นางสาวดวงจันทร์ ทองดี ซึ่งเป็นสาวทอม อายุ 29 ปี อยู่บ้านเลขที่ 85 หมู่ 11 บ้านป่าไม้งาม หมู่ 11 ต.โตกขมิ้น อ.วังสะพุง จ.เลย ถูกคนร้ายจ่อยิงกลางหลังตรงลอยสักยันต์ 3 นัด จมคว่ำหน้าสระน้ำท้ายหมู่บ้านป่าไม้งาม หมู่ 11 ต.โตกขมิ้น ต่อมา สามารถจับกุมคนร้าย เป็นชายในหมู่บ้าน อายุ 74 ปี สาเหตุจากความหึงหวง

วันที่ 8 มี.ค ผู้สื่อข่าวรายงานว่า พ.ต.อ.จักรภพ ท้าวฤทธิ์ ผกก.สภ.หนองหญ้าปล้อง จ.เลย พร้อมทีมชุดสืบสวน ตร.สายตรวจกว่า 10 คน ได้นำตัว นายประหยัด สารมโน อายุ 74 ปี อยู่บ้านเลขที่ 8 หมู่ 11 ต.โคกขมิ้น อ.วังสะพุง จ.เลย ไปทำแผนประกอบคำรับสารภาพในที่เกิดเหตุ โดยมีญาติพี่น้องของผู้ตายและชาวบ้านที่ทราบข่าว มาดูการทำแผนกว่า 40 คน พร้อมตะโกนสาปแช่ง และจะเข้าไปรุมประชาทัณฑ์ จนตำรวจต้องเข้าขวางและพยายามขอร้อง

จากนั้นเริ่มทำแผนที่ริมสระน้ำ ผู้ตายกำลังหาปลาที่สระ ผู้ต้อหายืนอยู่ริมสระ มีการพูดคุยขอร้องไม่ให้ผู้ตายไปคบหากับคนใหม่ เพราะได้ดูแลให้เงินใช้มาตลอด จนผู้ตายได้ต่อว่าและมีปากเสียงกัน จากนั้นอาศัยจังหวะผู้ตายเผลอยืนหันหลังให้ ผู้ต้องหาใช้ปืนขนาด .38 ที่พกติดตัวออกมาจากเอว กระหน่ำยิงเข้าไปที่หลังผู้ตาย 3 นัด และทิ้งปืนไว้ในพงหญ้า ห่างจากที่เกิดเหตุประมาณ 40 เมตร จากนั้นกลับบ้านเหมือนไม่มีอะไรเกิดขึ้น จนกระทั่งถูกตำรวจจับกุม โดยใช้เวลาทำแผนประมาณ 10 นาที แล้วรีบนำตัวคนร้ายขึ้นรถกลับ สภ.หนองหญ้าปล้อง

เบื้องต้นได้แจ้งข้อกล่าวหาฆ่าคนตายโดยเจตนา มีอาวุธปืนไว้ในความครอบครองโดยไม่ได้รับอนุญาต ยิงปืนในที่สาธารณะ นำตัวส่งศาลฝากขัง ส่วนศพของนางสาวดวงจันทร์ ทองดี อายุ 29 ปี ญาติได้นำร่างออกมาจาก รพ.วังสะพุง ทำพิธีศาสนาที่บ้านเลขที่ 85 หมู่ 11 บ้านป่าไม้งาม หมู่ 11 ต.โตกขมิ้น อ.วังสะพุง ท่ามกลางความเศร้าโศกเสียใจของครอบครัว