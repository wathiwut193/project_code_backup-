
“เดอะโจ๊ก-สุรเชษฐ์ หักพาล” นำทีมแถงจับชาวอิหร่าน หลอกนักท่องเที่ยวญี่ปุ่นผ่านเว็บไซต์ ให้เงินเที่ยวฟรี 2 แสน ไปไกลถึงเยอรมนี ที่แท้รวมหัวแก๊งยากูซ่า ลวงเหยื่อขนยาไอซ์รูปแบบใหม่

เมื่อเวลา 12.00 น. วันที่ 10 ธ.ค.61 ที่ สตม. พล.ต.ท.สุรเชษฐ์ หักพาล ผบช. สตม. พล.ต.ต.กฤษกร พลีธัญญวงศ์ พล.ต.ต.อิทธิพล อิทธิสารรณชัย รอง ผบช.สตม. พล.ต.ต.อาชยน ไกรทอง ผบก.ตม.3 พล.ต.ต.พนัญชัย ชื่นใจธรรม ผบก.สส.สตม. นายซาชิโอะ ฮิกาชิอุระ เลขานุการโทและกงสุลสถานทูตญี่ปุ่น พร้อมเจ้าหน้าที่ตำรวจ สตม. ตำรวจท่องเที่ยว และศปอส.ตร. ร่วมแถลงข่าวจับกุม นายมูฮัมหมัด อาลี อีซาซี่ อายุ 43 ปี ชาวอิหร่าน พร้อมของกลางไอซ์น้ำหนัก 3.65 กก. เสื้อผ้าชุบสารละลายไอซ์ น้ำหนัก 5.8 กก. และกระเป๋าเดินทางดัดแปลงช่องลับ โดยจับกุมบริเวณโรงแรมแห่งหนึ่งย่านซอยสุขุมวิท 2 เมื่อวันที่ 7 ธ.ค.

พล.ต.ท.สุรเชษฐ์ เปิดเผยว่า เมื่อวันที่ 7 ธ.ค. สถานเอกอัครราชทูตญี่ปุ่นประจำประเทศไทย แจ้งว่า มีนักท่องเที่ยวชาวญี่ปุ่นรายหนึ่งถูกหลอกให้มาท่องเที่ยวฟรี และขนสิ่งของต้องสงสัยเข้ามา ทาง บก.สส.สตม. จึงทำการตรวจสอบ พบว่าเป็นนักท่องเที่ยวชาวญี่ปุ่น ถูกหลอกว่าได้รับรางวัลให้เที่ยวฟรีจากเว็บไซต์ท่องเที่ยวในประเทศญี่ปุ่น โดยระบุเส้นทางจากประเทศญี่ปุ่น มายังประเทศไทย ไปกรุงเซี่ยงไฮ้ ประเทศจีน และสิ้นสุดปลายทางที่กรุงแฟรงก์เฟิร์ต ประเทศเยอรมนี แถมเงินค่าใช้จ่ายอีกกว่า 200,000 บาท โดยนักท่องเที่ยวชาวญี่ปุ่นคนดังกล่าว เดินทางเข้าประเทศไทยเมื่อวันที่ 5 ธ.ค. จากนั้นมีคนจากเว็บไซต์ดังกล่าวแจ้งให้นักท่องเที่ยวรายนี้รับกระเป๋าเดินทางจากทีมงาน เพื่อเตรียมเดินทางต่อไปที่ประเทศจีน โดยอ้างว่านักท่องเที่ยวที่ได้รางวัลมาไทย ก่อนหน้านี้ลืมเอาไว้ แต่เมื่อนักท่องเที่ยวชาวญี่ปุ่นเปิดกระเป๋าพบเสื้อผ้าลักษณะแข็งผิดปกติ จึงประสานเจ้าหน้าที่ตรวจสอบ จึงวางแผนให้นักท่องเที่ยวชาวญี่ปุ่นทำทีป่วยหนัก ไม่สามารถเดินทางต่อไปได้ และขอให้ส่งคนมารับกระเป๋าเดินทางกลับคืนไป

พล.ต.ท.สุรเชษฐ์ เปิดเผยต่อไปว่า ต่อมา นายมูฮัมหมัด ผู้นำกระเป๋าเดินทางมาให้นักท่องเที่ยวชาวญี่ปุ่น ติดต่อมาขอรับกระเป๋าคืน เจ้าหน้าที่จึงแสดงตัวและจับกุม เมื่อตรวจค้นภายในกระเป๋าพบเสื้อผ้าแข็งจากการชุบสารเสพติดบรรจุในถุงพลาสติกใส 4 ห่อ ซึ่งเป็นวิธีซุกซ่อนยาเสพติดที่พบเป็นครั้งที่ 2 ในประเทศไทย นอกจากนี้ พบไอซ์ชนิดเกล็ดขาว ห่อกระดาษคาร์บอนดำ 6 ห่อ ซ่อนในผนังกระเป๋า พร้อมขยายผลตรวจค้นอีก 2 จุด คือ ห้องพักคอนโดมิเนียม ใน ซ.พัฒนาการ 42 แขวงเขตสวนหลวง พบกระเป๋าลักษณะเดียวกัน 1 ใบ และอีกจุด ห้องพักคอนโดมิเนียมใน ซ.พัฒนาการ 26 พบกระเป๋าแบบเดียวกัน พบไอซ์อีกจำนวน 5 ห่อ น้ำหนักรวม 1.364 กก. พร้อมอุปกรณ์สำหรับดัดแปลงและซุกซ่อนยาเสพติด จึงยึดไว้เป็นของกลาง

พล.ต.ท.สุรเชษฐ์ เผยอีกว่า จากการสอบสวน นายมูฮัมหมัด ยอมรับว่า ทำหน้าที่เป็นคนบรรจุยาเสพติดลงในกระเป๋าเดินทาง จากนั้นจะเป็นผู้ส่งกระเป๋าให้กับเหยื่อ โดยร่วมกับเพื่อนชาวอิหร่านและเครือข่ายที่เป็นกลุ่มยากูซ่าในประเทศญี่ปุ่น ทำการหลอกลวงเหยื่อให้นำกระเป๋าเดินทางที่ซุกซ่อนยาเสพติดไปในประเทศต่างๆ ในโซนเอเชียและยุโรป ทำมานานแล้วประมาณ 2 ปี แจ้งข้อหา “มียาเสพติดให้โทษประเภท 1(เมทแอมเฟตามีน) ไว้ในครอบครองเพื่อจำหน่ายโดยผิดกฎหมาย” หลังจากนี้จะทำการสืบสวนขยายผล เพื่อทลายเครือข่ายนี้ต่อไป.