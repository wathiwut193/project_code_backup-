รวบหนุ่มหื่นเดินเคาะห้องแมนชั่น-ยืนสไลด์หนอน ฉวยโอกาสบุกข่มขืนเหยื่อ
21 ก.พ. 62 (06:30 น.)

วงจรปิดจับภาพหนุ่มหื่นตระเวนเคาะประตูห้อง ยืนสำเร็จความใคร่หน้าห้องพักผู้หญิงในแมนชั่นใจกลางเมืองอุบลฯ จ.อุบนราชธานี ก่อนพบเหยื่อสาวเพิ่งกลับเข้ามาจากข้างนอก ฉวยโอกาสวิ่งตามผลักประตูบุกเข้าไปข่มขืน ก่อนหลบหนี ล่าสุด ตำรวจจับกุมตัวได้แล้ว

วันนี้ (20 ก.พ. 62) ผู้สื่อข่าวรายงานว่า ภาพกล้องวงจรปิดของแมนชั่นแห่งหนึ่งใจกลางเมืองอุบลราชธานี จับภาพคนร้ายสวมเสื้อเชิ้ตสีขาว กางเกงขาสั้นสีดำ ตัดผมเกรียน เดินวนเวียนเคาะตามประตูห้องพัก แล้วยืนควักอวัยวะเพศออกมาเพื่อสำเร็จความใคร่อยู่หน้าประตูห้องพัก ก่อนที่คนร้ายจะเห็นหญิงสาวที่เพิ่งกลับเข้ามายังห้องพักของตนเอง โดยคนร้ายได้เข้าไปหลบที่หลังเสา จากนั้นได้วิ่งตามเข้าไปแล้วผลักเหยื่อเข้าไปภายในห้อง ก่อนข่มขืนจนสำเร็จความใคร่แล้วหลบหนีไป

สอบถามผู้อยู่ในเหตุการณ์ เล่าว่า เมื่อเวลา 03.00 น. วานนี้ (19 ก.พ.) ตนได้ยินเสียงคนมาเคาะห้อง 2 ครั้ง แต่ไม่มีเสียงเรียกชื่อตน จึงไม่กล้าเปิดประตูห้องออกไป เนื่องจากมันดึกมากแล้ว จากนั้นมีเสียงเคาะประตูครั้งที่ 3 ตนเลยส่องรอดช่องใต้ประตูก็เห็นเป็นเงาคนยืนอยู่ จากนั้นเงาได้หายไป ต่อมาก็ได้ยินผู้หญิงกรีดร้อง จึงรีบโทรไปหาเจ้าของแมนชั่น หลังจากนั้นสักพักใหญ่ๆ ก็ได้ยินเสียงผู้ชายโวยวาย เดินไปทางห้องริมสุด และได้ยินเสียงน้องผู้หญิงร้องไห้ เลยคิดว่ามันแปลกๆ แล้ว

พอเห็นเจ้าของแมนชั่นเดินขึ้นมาอีกรอบ เพราะเสียงผู้ชายที่โวยวายตรงทางเดินเสียงดัง ตนจึงเปิดประตูออกไปดู พบน้องผู้หญิงผู้เสียหายยืนใส่ผ้าขนหนูและร้องไห้ บอกว่า มีใครไม่รู้ เอามีดมาจี้ ก่อนข่มขืน ผู้เสียหายกรี๊ดรอบเดียว เพราะคนร้ายเอามีดจี้ บอกว่าถ้าร้องอีกจะแทง ผู้เสียหายพยายามดิ้น แต่คนร้ายก็พยายามข่มขืนจนเสร็จ และหนีไป

ผู้อยู่ในเหตุการณ์ยังเผยว่า ตอนนั้นใจตนสั่นแรงมาก เลยรีบเข้าไปกอดผู้เสียหาย และปะติดปะต่อเรื่องที่มีคนมาเคาะห้องก่อนหน้านี้ คาดว่าน่าจะเป็นคนเดียวกัน ผู้เสียหายทั้งกลัวจนตัวสั่นและร้องไห้ ตนรู้สึกสงสารและเสียใจมาก และก็กลัวว่าคนร้ายจะวกกลับมาก่อเหตุเช่นนี้อีก ฝากเตือนใครที่อยู่หอพักและเป็นหญิงตัวคนเดียว โปรดระวังตัวให้มากๆ ภัยอันตรายมันเกิดขึ้นได้ตลอดเวลา ตอนนี้ใจเสียมาก น่ากลัวจริงๆ ถ้าตนเปิดประตูไป ไม่อยากคิดเลยว่าจะเป็นยังไง

ด้าน ร.ต.อ.ชาตรี บังศรี พนักงานสอบสวน สภ.เมืองอุบลราชธานี จ.อุบลราชธานี กล่าวว่า จากการสอบสวนทราบว่า ผู้เสียหายได้ไปทานข้าวกับเพื่อนช่วงเวลา 03.30 น. ของวันที่ 19 ก.พ. จากนั้นก็ได้นั่งรถแท็กซี่กลับเข้ามายังที่พักของตนเอง เมื่อมาถึงที่พักผู้เสียหายก็ได้เปิดประตูเข้าห้อง และในขณะที่กำลังจะปิดประตู ก็มีคนร้ายผลักประตูเข้ามา จากนั้นก็ได้ข่มขืน น.ส.เอ (นามสมมติ) อายุ 24 ปี แล้วก็หลบหนีไป