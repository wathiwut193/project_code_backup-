

ชนสนั่นกลางดึกบนทางด่วน ถ.บรมราชชนนี เก๋งซิ่งข้ามเกาะกลางชนกระบะ-แท็กซี่ เสียชีวิต 2 บาดเจ็บ 2

เจ้าหน้าที่ตำรวจ สน.ตลิ่งชัน เดินทางเข้าตรวจสอบอุบัติเหตุรถชนกัน 3 คัน บริเวณช่องทางด่วนถนนบรมราชชนนี (ขาออก) แขวงและเขตตลิ่งชัน กรุงเทพฯ

ที่เกิดเหตุเป็นถนน 3 เลน โดยที่ช่องเลนด่วนช่วงตอม่อสะพานที่ 29 บริเวณเลนกลางพบรถยนต์นั่งส่วนบุคคลยี่ห้อฮอนด้า สภาพรถพบประตูฝั่งคนขับหลุดกระเด็น หลังคาเปิด ยางรถแตกทั้ง 4 ล้อ พังยับเยินทั้งคัน ภายในรถพบศพชายอายุ 21 ปี นั่งอยู่ที่เบาะคนขับ และชาย อายุ 31 ปี นั่งอยู่ฝั่งผู้โดยสาร

ส่วนที่บริเวณด้านหน้ามี รถกระบะยี่ห้ออีซูซุ รุ่นดีแมกซ์ สีบรอนซ์เงิน หมายเลขทะเบียน กบ 5170 นครศรีธรรมราช สภาพรถล้อหน้าฝั่งขวาแตก ห้องเครื่องยนต์พังเสียหาย มี นายเสรี เป็นผู้ขับขี่ ได้รับบาดเจ็บบริเวณแขน เจ้าหน้าที่ต้องปฐมพยาบาลเบื้องต้นก่อนนำส่ง รพ.ธนบุรี

ห่างออกไปอีก 200 เมตร เลนซ้ายสุดพบรถแท็กซี่ส่วนบุคคลยี่ห้อโตโยต้า รุ่นโคโลล่า สีเขียว-เหลือง หมายเลขทะเบียน มฉ 7496 กรุงเทพมหานคร สภาพรถกระโปรงหน้ารถฝั่งขวายุบ กระจกหน้าฝั่งขวาแตก ประตูฝั่งคนขับยุบ มี นายบุญพา อายุ 66 ปี เป็นผู้ขับขี่ ได้รับบาดเจ็บกระจกบาดตามแขนขวาเล็กน้อย

จากการสอบสวน นายบุญพา คนขับรถแท็กซี่ กล่าวว่า ตนกำลังจะไปส่งผู้โดยสารเมื่อมาถึงจุดเกิดเหตุ ขณะนั้นตนขับรถอยู่เลนซ้ายสุด เห็นรถเก๋งฮอนด้าซึ่งขับอยู่อีกฝั่งถนนพุ่งข้ามเกาะกลางมาชนรถตน ตนจึงพยายามประคองรถให้จอดสนิทก่อนที่ตนจะลงมาดู และพบว่ารถดังกล่าวได้ชนกับรถกระบะอีกคันหนึ่งก่อนจะหยุดแน่นิ่ง ตนจึงรีบแจ้งเจ้าหน้าที่ให้เข้ามาตรวจสอบ