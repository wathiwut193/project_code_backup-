อ้างหาเงินรักษาแม่ หนุ่มกระชากสร้อยนักท่องเที่ยว ถูกตำรวจรวบพร้อมของกลาง
09 ก.พ. 62 (17:17 น.)

แหม่มรัสเซียดีใจจนน้ำตาไหล หลังตำรวจตามจับคนร้ายกระชากสร้อยคอทองเคได้พร้อมของกลาง คนร้ายเผยก่อเหตุเพราะต้องการเงินไปช่วยรักษาแม่ที่ป่วยเป็นมะเร็งเต้านม

เมื่อเวลา 11.00 น. วันนี้ (9 ก.พ. 62 ) พ.ต.อ.อภิชัย กรอบเพชร ผกก. สภ.เมืองพัทยา จ.ชลบุรี, พ.ต.ท.ปิยะพงษ์ เอนสาร สว.ส. ทท.4 กก.2 บก.ทท.1 และตำรวจตรวจคนเข้าเมืองจังหวัดชลบุรี นำตัวนายพิทยา อายุ 26 ปี ไปทำแผนประกอบคำรับสารภาพ หลังตกเป็นผู้ต้องหาคดีวิ่งราวทรัพย์ พร้อมของกลางสร้อยคอทองเค จี้รูปไม้กางเขน จำนวน 1 เส้น รถจักรยานยนต์ฮอนด้า เวฟ สีแดง-ดำ 1 คัน และเสื้อผ้าที่สวมใส่ขณะก่อเหตุ 1 ชุด โดยมีนักท่องเที่ยวสาวชาวรัสเซีย อายุ 47 ปี เป็นผู้เสียหาย

พ.ต.อ.อภิชัย กล่าวว่า ช่วงเช้าของวันที่ 30 ม.ค. ที่ผ่านมา ได้เกิดเหตุคนร้ายขับขี่รถจักรยานยนต์ กระชากสร้อยคอทองเคของผู้เสียหายแล้วหลบหนีไป บริเวณกลางซอย 5 วัดบุญกัญจนาราม หมู่ 10 ต.หนองปรือ อ.บางละมุง จ.ชลบุรี หลังเกิดเหตุตำรวจ 3 หน่วยงานได้บูรณาการร่วมกัน ลงพื้นที่ตรวจสอบภาพกล้องวงจรปิดและสอบถามพยานแวดล้อม โดยเจ้าหน้าที่ใช้เวลาหลายวัน ก่อนจะสามารถจับกุมตัวคนร้ายได้ที่บ้านซอยหนองหิน พัทยาใต้ ส่วนของกลางสร้อยคอทองเค คนร้ายได้นำไปฝังดินไว้ที่บริเวณหลังบ้าน

เบื้องต้น ผู้ต้องหาให้การว่า ปกติมีอาชีพเป็นพนักงานร้านฟาสต์ฟู้ดแห่งหนึ่ง หลังจากเลิกงานและกำลังขับขี่รถจักรยานยนต์กลับบ้านพัก ได้พบเห็นผู้เสียหายเดินสวมใส่เครื่องประดับอยู่ริมถนน จึงเกิดอารมณ์ชั่ววูบ วนรถกลับไปกระชากสร้อยคอทองเคแล้วหลบหนีไป โดยเอาของกลางไปฝังดินอยู่บริเวณหลังบ้านและได้กลับไปทำงานตามปกติ เหมือนไม่มีอะไรเกิดขึ้น แต่ก็ไม่รอดถูกตำรวจจับกุมได้ในที่สุด ส่วนสาเหตุที่ลงมือเพราะต้องการเงินไปช่วยรักษาอาการมะเร็งเต้านม ซึ่งมารดาของตนกำลังป่วยอยู่

ทั้งนี้ ระหว่างการทำแผนประกอบคำรับสารภาพ หญิงผู้เสียหายชาวรัสเซียรู้สึกดีใจจนน้ำตาไหล หลังจากที่ตำรวจสามารถจับกุมคนร้ายได้พร้อมสร้อยคอทองเคที่สวมใส่มานานกว่า 20 ปี พร้อมกล่าวขอบคุณเจ้าหน้าที่ตำรวจชุดจับกุมที่ทำงานอย่างเต็มที่จนไปสู่การจับกุมคนร้าย