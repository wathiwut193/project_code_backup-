

วันที่ 14 กุมภาพันธ์ 2562 เมื่อเวลา 02.00 น. ร.ต.อ.นิกร จันทร์อุไร รองสารวัตร (สอบสวน) สภ.โพนพิสัย ได้รับแจ้งว่ามีเหตุวัยรุ่นถูกไล่ยิงเสียชีวิต ที่เกิดเหตุซอยตันไม่มีชื่อ บ้านถิ่นดุง ต.วัดหลวง อ.โพนพิสัย จ.หนองคาย
จากนั้น พ.ต.อ.ภูวิศ ศิริพานิช ผกก.สภ.โพนพิสัย, พ.ต.ท.อดุลย์ ศรีทอง รอง ผกก. (สอบสวน) สภ.โพนพิสัย, พร้อมด้วยเจ้าหน้าที่ตำรวจสืบสวน สภ.โพนพิสัย, เจ้าหน้าที่พิสูจน์หลักฐาน, เจ้าหน้าที่กู้ภัยทางหลวงโพนพิสัยออกตรวจสอบ

ที่เกิดเหตุพบศพชายวัยรุ่นสวมเสื้อแขนสั้นสีแดง กางเกงขาสั้นสีดำ สะพายกระเป๋าคาดเอวสีดำ ภายในพบเพียงหวีกับโทรศัพท์มือถือ 1 เครื่อง ทราบชื่อภายหลังคือนายณัฐวุฒิ อายุ 17 ปี ถูกยิงเข้าบริเวณต้นคอซ้ายจากทางด้านหลังกระสุนฝังใน นอนเสียชีวิตกลางซอยตันไม่มีชื่อ

นอกจากนี้เจ้าหน้าที่ตรวจสอบพื้นที่โดยละเอียดพบว่าที่บริเวณริมถนนโพนพิสัย-หนองคาย ขาออก ไปจนถึงซอยที่เกิดเหตุ ระยะทางประมาณ 100 เมตร พบปลอกกระสุนขนาด 9 มม.จำนวน 4 ปลอกและปลอกกระสุนขนาด 11 มม. อีกจำนวน 4 ปลอก

จากการตรวจสอบเบื้องต้นทราบว่า ผู้ตายและเพื่อนๆ ไปเที่ยวงานแสดงดนตรีในตัวเมืองโพนพิสัย เมื่อคอนเสิร์ตเล่นเสร็จก็พากันเดินทางกลับ และมานั่งคุยกันริมถนนบริเวณปากซอยไม่มีชื่อบ้านถิ่นดุง จากนั้นไม่นานเพื่อนในกลุ่มก็ได้ยินเสียงปืนดังขึ้น 1 นัด จึงตกใจและพากันแตกหนีกระเจิง ไปคนละทิศละทาง

ส่วนผู้ตายได้วิ่งหนีเข้าไปในซอยตัน และถูกคนร้ายตามเข้าไปยิงก่อนหลบหนีไป ทำให้นายณัฐวุฒิถูกยิงนอนเสียชีวิตจมกองเลือดอยู่กลางซอย ก่อนจะมีชาวบ้านออกมาดูและแจ้งเจ้าหน้าที่ตำรวจออกมาตรวจสอบ

อย่างไรก็ตาม ขณะนี้ทางเจ้าหน้าที่ตำรวจชุดสืบสวน สภ.โพนพิสัย กำลังออกหาข่าวและนำกลุ่มเพื่อนผู้ตายมาสอบสวนอย่างละเอียด เพื่อเร่งไล่ล่าติดตามผู้มือปืนผู้กระทำผิดมาลงโทษให้ได้ต่อไป