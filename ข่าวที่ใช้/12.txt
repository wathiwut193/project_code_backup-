
จนท.ตามล่าคนร้าย ใช้จยย.เป็นพาหนะ ปืนอาก้าเป็นอาวุธ ยิงถล่มฆ่ากำนันมือดี อ.บันนังสตา จ.ยะลา หลังออกจากมัสยิด เจอกำลังบึ่งรถหนี ยิงใส่ก่อน เกิดปะทะกัน ผลคนร้ายถูกวิสามัญฯ ตาย 1 หนีไปได้ 1 

จากเหตุคนร้ายสังหารกำนันมือดี อ.บันนังสตา จ.ยะลา ขี่จยย.ออกจากละหมาดที่มัสยิด ถูกตามประกบยิงด้วยปืนอาก้า แล้วชักปืนพกยิงซ้ำจนเสียชีวิต เหตุเกิดที่บ้านกาสัง หมู่ 3 ต.ตาเนาะปูเต๊ะ อ.บันนังสตา จ.ยะลา โดยคนร้ายขี่จยย.มา 2 คน ก่อเหตุแล้วหลบหนีไปอย่างรวดเร็ว เหตุเกิดเวลาประมาณบ่ายโมง วันที่ 30 พ.ย.(อ่านข่าว โจรใต้ใช้อาก้า ฆ่ากำนันที่บันนังสตา โหดยิงล้ม ลงมาจ่อหัวซ้ำ)

ล่าสุด ร.ต.อ.นิพนธ์ อ่อนรักษ์ หน.ชปพ.เดลต้า ภ.จ.ยะลา พร้อมกำลังจำนวน 1 ชุดปฏิบัติการออกลาดตระเวนพื้นที่ ขณะมาถึงสามแยกปากทางเข้าบ้านตาเนาะปูเต๊ะใน หมู่ 4 ต.ตาเนาะปูเต๊ะ พบบุคคลต้องสงสัย 2 คน แต่งกายชุดดำ ขับขี่รถ จยย.ฮอนด้าเวฟ สีดำ ไม่ติดแผ่นป้ายทะเบียนแล่นไปในหมู่บ้านอย่างรวดเร็ว จึงได้ออกติดตามไป

ปรากฏว่าคนร้ายได้ใช้อาวุธปืนพกสั้นยิงใส่ กระสุนถูกกระโปรงรถกระบะโตโยต้า สีบรอนซ์ทอง ทะเบียนตราโล่ 40426 แต่ไม่ถูกผู้ใด เจ้าหน้าที่ตำรวจจึงได้ใช้อาวุธปืนยิงตอบโต้ คนร้ายเห็นจวนตัวได้จอดจยย.ทิ้งไว้แล้ววิ่งหลบหนีเข้าไปในแปลงเกษตรเศรษฐกิจพอเพียงท้ายหมู่บ้าน เจ้าหน้าที่ตำรวจไล่ติดตามไปจนเกิดการปะทะกันขึ้นอย่างดุเดือดครู่หนึ่ง พบคนร้าย 1 คน ถูกยิงร่างกลิ้งตกลงไปในร่องน้ำภายในสวน ตายคาที่ ส่วนอีกคนพาอาวุธปืนอาก้าวิ่งหนีเข้าป่าข้างทางไปอย่างไม่คิดชีวิต สามารถหลบหนีไปได้

ต่อมา เจ้าหน้าที่ตำรวจเข้าตรวจสอบที่เกิดเหตุ พบศพคนร้ายเป็นชายไม่ทราบชื่อ อายุราว 30 ปี นอนคว่ำหน้าตายในร่องน้ำ อาวุธปืนขนาด 9 มม. 1 กระบอกตกอยู่ มีกระสุนในแมกกาซีนจำนวนหนึ่งกับโทรศัพท์ยี่ห้อซัมซุงอีก 1 เครื่อง ตรวจค้นตามตัวคนร้ายที่ตาย ไม่พบหลักฐานว่าเป็นใคร สอบถามผู้ใหญ่บ้านท้องที่เกิดเหตุแล้ว ไม่รู้จัก เพราะไม่ใช่ลูกบ้าน เจ้าหน้าที่ตำรวจจึงได้เก็บวัตถุพยาน หลักฐานต่างๆ ไว้ และจะได้ตรวจสอบรถจยย.คนร้ายที่ทิ้งไว้ต่อไป