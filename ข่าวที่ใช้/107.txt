"ปอยเปต" ระทึก! ลอบวางระเบิดบ่อนคาสิโน นักพนันรีบหนีกลับเข้าฝั่งไทย
11 ก.พ. 62 (08:50 น.)

นักพนันแห่กลับฝั่งไทย หลังเกิดเหตุลอบวางระเบิด บริเวณห้องน้ำบ่อนคาสิโนในปอยเปต ประเทศกัมพูชา เจ้าหน้าที่เข้าเก็บกู้ เเต่ถอดชนวนไม่ได้ สุดท้ายตัดสินใจทำลายทิ้ง

(11 ก.พ.) พ.อ.สหัสดนย์ ธเนศชัยพิทักษ์ ผู้บังคับการกรมทหารพรานที่ 12 ได้รับแจ้งจากหน่วยความมั่นคงประจำปอยเปต ประเทศกัมพูชา ว่ามีคนร้ายขู่วางระเบิดที่หน้าร้านกาแฟ หน้าคาสิโนวินเนอร์ ฝั่งปอยเปต บ่อนคาสิโนของก๊กอาน ประเทศกัมพูชา จึงได้ประสาน พ.ต.อ.เบญจพล รอดสวาสดิ์ ผกก.ตม.จ.สระแก้ว, พ.ต.อ.เสกสรร วัฒนพงษ์ ผกก.สภ.คลองลึก เเละ ร.อ.เตชทัต เฉลิมจิตต์ ผู้บังคับกองร้อยทหารพรานที่ 1201 จัดกำลังเจ้าหน้าที่เฝ้าระวังเพื่ออำนวยความนักท่องเที่ยวคนไทยและชาวต่างชาติ หลังจากมีคนโทรขู่วางระเบิดช่วงเย็นวานนี้ (10 ก.พ.)

ทั้งทหารเเละตำรวจ ในพื้นที่ประเทศกัมพูชา เข้าตรวจสอบพบกล่องโฟมในห้องน้ำ เจ้าหน้าที่จึงนำออกจากห้องน้ำมาวางไว้หน้าบ่อน พร้อมกันคนออกจากพื้นที่เพื่อความปลอดภัย และนำยางรถยนต์ไปล้อมระเบิดไว้ คาดว่าเป็นระเบิดหน่วงเวลา ต่อมาเจ้าหน้าที่ได้พยายามถอดชนวน เเต่ไม่มีใครสามารถทำได้ จึงตัดสินใจทำลายระเบิดทิ้ง ทำให้นักพนันรีบออกจากคาสิโนฝั่งปอยเปตประเทศกัมพูชากลับเข้ามาในฝั่งไทยเป็นจำนวนมาก

ผู้เห็นเหตุการณ์ กล่าวว่า เจ้าหน้าที่รักษาความปลอดภัยประจำบ่อนคาสิโน พบระเบิดอยู่ในบริเวณห้องน้ำ ก่อนจะรีบเเจ้งเจ้าหน้าที่ให้เข้าตรวจสอบ แต่เมื่อเวลาผ่านไปไม่สามารถถอดชนวนได้ จึงใช้วิธีระเบิดทำลายทิ้ง เบื้องต้นไม่ได้รับรายงานความเสียหายและผู้ได้บาดเจ็บแต่อย่างใด