แว้นซิ่งชนกันสนั่น ล้มเกลื่อน 15 คันคาถนนพระราม 2 เจ็บระนาว-ดับ 1
10 ก.พ. 62 (08:01 น.)

เด็กแว้นนัดบิดซิ่งป่วนเมืองกลางดึก ปรากฏว่าชนกันซ้ำซ้อนคาถนนพระราม 2 จ.สมุทรสาคร ขณะที่รถคันอื่นเบรกไม่อยู่ พุ่งชนกันระนาวกว่า 15 คัน เป็นเหตุให้มีผู้บาดเจ็บ 18 คน เสียชีวิต 1 คน

(10 ก.พ.) เมื่อช่วงกลางดึกที่ผ่านมา ผู้สื่อข่าวรายงานว่า ศูนย์วิทยุนรสิงห์ สถานีตำรวจภูธรเมืองสมุทรสาคร ได้รับแจ้งมีอุบัติเหตุรถจักรยานยนต์เด็กแว้นซิ่งเฉี่ยวชนกันบนถนนพระราม 2 กม.ที่ 35 + 800 ขาเข้ากรุงเทพฯ ใกล้เคียงปั๊มน้ำมันเอสโซ่บางกระเจ้า ต.บางกระเจ้า อ.เมือง จ.สมุทรสาคร โดยมีผู้เสียชีวิตในที่เกิดเหตุและมีผู้ได้รับบาดเจ็บจำนวนมาก

ในที่เกิดเหตุ พบรถจักรยานยนต์จอดล้มระเนระนาดกลางถนนเป็นจำนวนมาก นับรวมได้ 15 คัน ส่วนผู้บาดเจ็บที่เหลืออยู่ในที่เกิดเหตุ รวม 18 คน ถูกนำตัวส่งโรงพยาบาลสมุทรสาคร จำนวน 11 คน โรงพยาบาลมหาชัย จำนวน 1 คน โรงพยาบาลเอกชัย จำนวน 3 คน โรงพยาบาลวิภาราม จำนวน 2 คน และโรงพยาบาลเจษฎาเวชการอีก 1 คน แต่ละคนมีบาดแผลตามร่างกาย ศีรษะแตก และแขนหัก เป็นต้น

นอกจากนี้ยังพบผู้เสียชีวิตในที่เกิดเหตุ 1 คน เป็นชายไม่ทราบชื่อ สภาพศพศีรษะแตก เลือดไหลนองพื้น ขณะเดียวกันก็ยังมีบรรดาเด็กแว้นคนอื่นๆ ที่ขับรถจักรยานยนต์แวะวนเวียนมาดูที่เกิดเหตุ และยังมีบางคนที่ได้รับบาดเจ็บเล็กน้อยแต่ไม่ขอเข้ารับการรักษาตัว ส่วนอีกพวกหนึ่งหลังเกิดเหตุได้หลบหนีไป

จากการสอบถามในเบื้องต้น ทราบว่า กลุ่มเด็กแว้นได้นัดกันนำรถจักรยานยนต์ออกมาแข่งบนถนนพระราม 2 ปรากฏว่ามีรถ 2 คันเกิดเฉี่ยวชนกันก่อน ทำให้รถคันอื่นๆ ที่ขับตามมาเบรกไม่ทัน กลายเป็นอุบัติเหตุซ้ำซ้อนและขี่รถชนตามๆ กันไปจำนวนมาก ทำให้รถจอดเสียหลักอยู่เกลื่อนถนน แล้วก็มีผู้เสียชีวิตดังกล่าว

โดยก่อนที่เจ้าหน้าที่ตำรวจจะมาถึงที่เกิดเหตุนั้น มีรถจักรยานยนต์ที่ชนกันมากกว่า 15 คัน แต่ผู้ที่ได้รับบาดเจ็บเล็กน้อย ต่างรีบตั้งสติและเอารถของตัวเองออกมาและขับหลบหนีไป เพราะต่างเกรงกลัวความผิด

ทั้งนี้ เจ้าหน้าที่ตำรวจได้นำตัวผู้ที่อยู่ในกลุ่มเด็กแว้น ซึ่งยังคงอยู่ในที่เกิดเหตุไปสอบปากคำเพิ่มเติม อีกทั้งยังได้มีการติดตามตัวเด็กแว้นที่ร่วมกันก่อเหตุแข่งรถจักรยานยนต์บนทางสาธารณะมาดำเนินคดีตามกฎหมายด้วย ซึ่งหลังเกิดเหตุก็ได้มีการวิทยุให้ตำรวจสายตรวจทุกแห่งร่วมกับชุดไล่ล่า ออกตรวจตราหาเด็กแว้นที่ขับหลบหนีเข้าไปในตัวเมืองสมุทรสาคร หรือตามแหล่งชุมชนต่างๆ ส่วนรถทั้ง 15 คัน ได้นำไปเก็บไว้ที่อู่เก็บของกลางเพื่อตรวจสอบและเป็นหลักฐานในการดำเนินคดี

สำหรับกลุ่มเด็กแว้นเหล่านี้จะนำรถออกมาแข่งบนทางสาธารณะเป็นประจำทุกคืนวันศุกร์และวันเสาร์ โดยจะนัดแข่งกันในช่วงกลางดึกบนทางสาธารณะ ซึ่งถนนที่เป็นสายหลักของการแข่ง โดยเฉพาะถนนพระราม 2 และ ถนนเพชรเกษม ทั้งในพื้นที่สมุทรสาครและจังหวัดใกล้เคียง