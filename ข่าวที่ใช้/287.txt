ชุดสืบทุ่งสองห้องจับ รปภ.มหาวิทยาลัยดัง ย่านคลองประปา ริเป็นโจร ทำทีเดินตรวจตราความเรียบร้อย ปิดคอมพิวเตอร์ ก่อนเห็นเงินหมื่นในลิ้นชักโต๊ะทำงานห้องพักอาจารย์ หยิบใส่กระเป๋าตัวเองทันที

เมื่อเวลา 10.00 น. วันที่ 19 มี.ค.62 มีรายงานข่าวว่า พ.ต.ท.กฤษณ์พนธ์ เพ็ชรสุดศิลป์ รองผกก.สส.สน.ทุ่งสองห้อง พร้อมด้วย ร.ต.อ.ชวลิต ทองชาติ ร.ต.อ.กร เกี่อไข่ รอง สว.สส.สน.ทุ่งสองห้อง ร่วมกันจับกุมตัว นายอโศก ชิงห์ อายุ 39 ปี หลังก่อเหตุเข้าไปลักทรัพย์ภายในห้องพักอาจารย์ มหาวิทยาลัยเอกชนแห่งหนึ่งย่านคลองประปา ได้ทรัพย์สินเป็นเงินสด จำนวน 28,800 บาท โดยสามารถจับกุมตัวได้เมื่อเวลา 21.00 น. (18 มี.ค.) ที่ผ่านมา

รายงานข่าวระบุว่าการจับกุมครั้งนี้สืบเนื่องจากเมื่อวันที่ 18 มี.ค. น.ส.ลิน (นามสมมติ) สัญชาติจีน อาจารย์มหาวิทยาลัยเอกชนแห่งหนึ่งย่านคลองประปา เดินทางเข้าพบพนักงานสอบสวน สน.ทุ่งสองห้อง หลังถูกคนร้ายเข้าไปขโมยทรัพย์สินภายในห้องพักอาจารย์ โดยเมื่อวันที่ 16 มี.ค. เวลาประมาณ 14.00 น. ได้ตรวจสอบห้องทำงานทราบว่าเงินสดที่เก็บไว้ จำนวน 28,800 บาท ได้หายไปจากลิ้นชักโต๊ะทำงานห้องพักอาจารย์ที่อยู่ในมหาวิทยาลัย แต่กลับไม่มีร่องรอยการงัดแงะ

ต่อมาเจ้าที่ตำรวจฝ่ายสืบสวนได้ตรวจสอบกล้องวงจรปิด ซึ่งสามารถบันทึกภาพคนร้ายเป็นชายผิวคล้ำ แต่งกายคล้ายเครื่องแบบ รปภ. เข้าไปภายในห้องเกิดเหตุในเวลา 21.00 น. วันที่ 15 มี.ค.

จากการสืบสวนพบว่าคนร้ายเป็นเจ้าหน้าที่รักษาความปลอดภัยของมหาวิทยาลัยฯ ทราบชื่อ นายอโศก ซิงห์ ลูกครึ่งไทย-อินเดีย เจ้าหน้าที่จึงนำตัวมาทำการสอบถาม

จากการสอบ นายอโศก ยอมรับว่าเป็นคนร้ายที่ปรากฏอยู่ในวงจรปิดจริง โดยในวันก่อเหตุขณะปฏิบัติหน้าที่ตรวจสอบความเรียบร้อยบริเวณอาคาร 3 พบห้องพักอาจารย์ 1 ยังมีคอมพิวเตอร์เปิดอยู่ จึงได้ไขกุญแจเข้าไปเพื่อปิดเครื่องคอมพิวเตอร์ แต่สังเกตเห็นเงินอยู่จึงได้หยิบใส่กระเป๋าออกมา

อย่างไรก็ตาม เจ้าหน้าที่ได้แจ้งข้อหาลักทรัพย์ในเวลากลางคืน ก่อนนำตัวส่งพนักงานสอบสวน สน.ทุ่งสองห้อง ดำเนินคดีตามกฎหมายต่อไป.