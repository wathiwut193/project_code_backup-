
หลานเขยเมืองเลยไม่พอใจ ลุงพาเมียไปเกี่ยวข้าวในที่นาที่อยู่ห่างออกไปไม่ไกล ขี่รถมาเจอพอดีจึงได้ห้ามเมีย แล้วเกิดปากเสียง ลุงเดินมาหาจึงเอาปืนลูกซองจ่อยิงสีข้างใส่ตายคาที่จมกองเลือด...

เมื่อเวลา 14.40 น. วันที่ 2 ธ.ค.61 ร.ต.อ.สนิท พลสวัสดิ์ รอง สว.(สอบสวน) สภ.ปากชม จ.เลย ได้รับแจ้งมีเหตุยิงกันตายภายในถนนหมู่บ้านหน้าปั๊มหลอด ห้วยหินขาว ต.ห้วยพิชัย อ.ปากชม เมื่อได้รับแจ้งประสานไปยังแพทย์ รพ.ปากชม กู้ภัยเลย จุดปากชม จุดเชียงกลม เดินทางไปชันสูตรพลิกศพ ที่เกิดเหตุพบผู้เสียชีวิตเป็นชายชื่อนายประเสริฐ วงค์ลา อายุ 54 ปี ชาวบ้าน หมู่ 10 ต.ห้วยพิชัย อ.ปากชม จ.เลย สภาพนอนหงาย สวมเสื้อยืดสีน้ำตาล สวมทับด้วยเสื้อลายสกอตสีน้ำเงิน สวมกางเกงวอร์มสีโอลด์โรส ถูกยิงด้วยอาวุธปืนลูกซอง 1 นัดเข้าที่บริเวณสีข้างด้านซ้ายกระสุนฝังใน ห่างออกไปพบนายจักรินทร์ คำกอง อายุ 46 ปี อยู่ชาวบ้าน หมู่ 10 ต.ห้วยพิชัย อ.ปากชม จ.เลย เป็นหลานเขยผู้ตาย ยืนถืออาวุธปืนลูกซองยาวที่ใช้ก่อเหตุพร้อมปลอกกระสุนปืนลูกซองที่ยิงออกไป 1 นัด ยืนรอมอบตัวกับ จนท.ตร. จึงได้นำตัวมาสอบสวนที่ สภ.ปากชม ส่วนร่างผู้เสียชีวิตนำไปชันสูตรพลิกศพที่ รพ.ปากชม 

 
จากการสอบสวนทราบว่า ผู้ตายได้ชวนเมียนายจักรินทร์ไปเกี่ยวข้าวที่อยู่ห่างออกไปไม่ไกล โดยแวะเติมน้ำมัน นายจักรินทร์มาเห็นเข้าจึงห้ามไม่ให้เมียไปเกี่ยวข้อง จนทำให้มีปากเสียงกับผู้ตาย ขณะเดียวกันผู้ตายได้เดินมาหานายจักรินทร์ จู่ๆ นายจักรินทร์ใช้ปืนลูกซองยาวที่พกติดตัวมาด้วย จ่อยิงเข้าสีข้างด้านซ้ายไป 1 นัด จนผู้ตายทรุดลงกับพื้นนอนเสียชีวิตทันที ส่วนมือปืนยืนรอมอบตัวกับ จนท.ตร. จึงได้แจ้ง 3 ข้อกล่าวหา 1. ฆ่าคนตายโดยเจตนา 2. พกพาอาวุธปืนไปในที่สาธารณะโดยไม่ได้รับอนุญาต 3. ยิงปืนในที่สาธารณะ.