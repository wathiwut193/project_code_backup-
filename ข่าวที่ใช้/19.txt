
พบศพเจ้าของร้านแหลมทองอาหารสัตว์ วัย 71 ปีในท่อระบายน้ำเกาะกลางถนนพหลโยธิน สถานที่ก่อสร้างสถานีรถไฟฟ้าสายสีเขียว ญาติเผยหายออกจากบ้านไปตั้งแต่หัวค่ำวันที่ 4 ธ.ค.

เมื่อเวลา 09.00 น. วันที่ 6 ธ.ค.61 ร.ต.อ.วิศวัสต์ เสถียรวัฒน์ชัย รองสว.(สอบสวน) สน.บางเขน รับแจ้งเหตุ พบผู้เสียชีวิตภายในท่อระบายน้ำเกาะกลางถนนพหลโยธิน สถานที่ก่อสร้างสถานีรถไฟฟ้าสายสีเขียว หน้าสมาคมนิสิตเก่ามหาวิทยาลัยเกษตรในพระบรมราชูปถัมภ์ แขวงเสนานิคม เขตจตุจักร กรุงเทพฯ จึงไปตรวจสอบพร้อมด้วยแพทย์เวร รพ.ภูมิพลอดุลยเดช เจ้าหน้าที่กองพิสูจน์หลักฐาน และเจ้าหน้าที่อาสาสมัครมูลนิธิร่วมกตัญญู

ที่เกิดเหตุอยู่ระหว่างเกาะกลางถนนซึ่งเป็นสถานที่ก่อสร้าง เป็นท่อระบายน้ำติดกับเสารถไฟฟ้า ที่ P.172 CH.4+822 กว้าง 50 ซม. ยาว 1 เมตร ลึก 1.40เมตร ภายในบ่อมีน้ำท่วมขัง พบศพผู้เสียชีวิตชื่อ นายพันธ์พงษ์ ภาณุวรรณากร อายุ 71 ปี เจ้าของร้านแหลมทองอาหารสัตว์ ตั้งอยู่เยื้องกับซอยพหลโยธิน 49 สภาพศพนอนคว่ำหน้า สวมเสื้อโปโลสีเหลือง กางเกงสแล็กสีดำ ใส่รองเท้าแตะ มีแผลถลอกที่หน้าผากและข้อศอกขวา นอกจากนี้ ยังพบแบงก์ 20 จำนวน 3 ใบหล่นอยู่ในบ่อ ตรวจสอบในกระเป๋าเงินอยู่อีกประมาณ 2,000 กว่าบาท มีบัตรทอง 30 บาทรักษาทุกโรค คาดว่าเสียชีวิตมาแล้วประมาณ 7 ชั่วโมง

สอบสวนทางญาติให้การว่า หลังจากปิดร้าน ผู้ตายชอบไปหาเพื่อนฝูงแถวย่านโชคชัย 4 ก่อนออกจากบ้านตั้งแต่ช่วงทุ่มของวันที่ 4 ธ.ค. ตอนแรกทางญาติคิดว่าไปดื่มเบียร์กับเพื่อนฝูง ซึ่งก็ทำเป็นประจำ แต่เมื่อไม่กลับมาบ้าน ทางญาติจึงช่วยกันตามหาไปทั่ว ก่อนจะไปแจ้งความคนหายที่ สน.บางเขน ในช่วงเช้าของวันที่ 5 ธ.ค. พร้อมทั้งได้ระดมแจกใบปลิวไปทั้ว ก่อนที่มีคนแจ้งว่าพบศพนอนคว่ำหน้าที่จุดเกิดเหตุ จึงเดินทางมาดูที่จุดดังกล่าว

เบื้องต้น เจ้าหน้าที่คาดว่าผู้ตายคงจะข้ามถนนเพื่อกลับบ้าน แต่เนื่องจากความมืดทำให้พลัดตกลงไปในท่อ จะได้ส่งศพไปตรวจที่สถาบันนิติเวช รพ.ตำรวจเพื่อหาสาเหตุการเสียชีวิต พร้อมกับประสานทางญาติมารับศพไปบำเพ็ญกุศลตามพิธีกรรมทางศาสนาต่อไป.