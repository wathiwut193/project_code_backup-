
ตก 1 วิชา ทําให้ไม่จบ-ต้องซํ้าชั้น

สลดสาวนักศึกษา มช.กระโดดแม่น้ำปิงฆ่าตัวตายอนาถ ทิ้งจดหมายลาตายในห้องพักมีข้อความทำนอง เครียดปัญหาการเรียน ขณะที่เพื่อนนักศึกษาระบุ ผู้ตายเรียนชั้นปี 4 คณะวิทยาศาสตร์ แต่สอบไม่ผ่านวิชาหนึ่ง เลยต้องลงทะเบียนเรียนซ้ำอีกปี ทำให้จบไม่พร้อมเพื่อน อาจทำให้เครียดหมดทางออก ตัดสินใจฆ่าตัวตายหนีปัญหาอย่างน่าเศร้าใจ

นักศึกษาสาวมหาวิทยาลัยชื่อดังกระโดดน้ำฆ่าตัวตายรายนี้ เปิดเผยขึ้นเมื่อเวลา 11.00 น. วันที่ 6 ธ.ค. ร.ต.อ.หญิงมนต์ริสสา บุญก้ำ รอง สว. (สอบสวน) สภ.เมืองเชียงใหม่ นำกำลังตำรวจและแพทย์เวร รพ.มหาราชนครเชียงใหม่ ไปชันสูตรศพ น.ส.ฉัตรอรุณ ขอดเรือนแก้ว อายุ 23 ปี อยู่บ้านเลขที่ 1 หมู่ 11 ต.แม่เจดีย์ใหม่ อ.เวียงป่าเป้า จ.เชียงราย และเป็นนักศึกษาชั้นปีที่ 4 คณะวิทยาศาสตร์ มหาวิทยาลัยเชียงใหม่ หลังกระโดดแม่น้ำปิงฆ่าตัวตายใกล้กับสะพานนครพิงค์ ถนนวังสิงห์คำ ต.ศรีภูมิ เมื่อตอนดึกคืนที่ผ่านมา เจ้าหน้าที่กู้ภัยทางน้ำเทศบาลนครเชียงใหม่ และนักประดาน้ำระดมกำลังงมค้นหาจนพบศพในสภาพสวมเสื้อคอกลมแขนยาวสีน้ำเงิน นุ่งกางเกงวอร์ม สีน้ำเงินแถบสีแดง ไม่สวมรองเท้า ตามลำตัวไม่พบบาดแผลถูกทำร้าย แพทย์ลงความเห็นเสียชีวิตมาแล้ว 8-12 ชม. จึงนำศพส่งภาควิชานิติเวช รพ.มหาราชนครเชียงใหม่ เพื่อผ่าพิสูจน์ให้แน่ชัดอีกครั้ง

จากการสอบสวนทราบว่า ก่อนเกิดเหตุช่วงประมาณทุ่มเศษของวันที่ 5 ธ.ค.ที่ผ่านมา มีชาวบ้านพบกระเป๋าสะพายสีดำของผู้หญิง พร้อมกับรองเท้าแตะสีขาว 1 คู่ วางอยู่บริเวณท่าลงแม่น้ำปิง ข้างสะพานนครพิงค์ ฝั่งทิศใต้ ตรวจสอบแล้วไม่เห็นเจ้าของด้วยความสงสัยชาวบ้านแจ้งตำรวจไปตรวจสอบกระเป๋ากับรองเท้า ตำรวจสายตรวจ สภ.เมืองเชียงใหม่ เดินทางไปตรวจสอบในกระเป๋าพบใบขับขี่รถจักรยานยนต์ระบุชื่อ น.ส.ฉัตรอรุณ ขอดเรือนแก้ว อายุ 23 ปี และเบอร์โทร.ติดต่อญาติ จึงแจ้งญาติมาพบ จนทราบว่า น.ส.ฉัตรอรุณเป็นนักศึกษามหาวิทยาลัยเชียงใหม่ ไปตรวจสอบหอพักย่านหลังมหาวิทยาลัยเชียงใหม่ พบว่า น.ส.ฉัตรอรุณหายไปจึงประสานเจ้าหน้าที่นักประดาน้ำลงงมค้นหาจนพบศพดังกล่าว

ต่อมาเจ้าหน้าที่และญาติร่วมตรวจค้นในห้องพักของผู้ตาย พบจดหมายลาตายเขียนด้วยลายมือของ น.ส.ฉัตรอรุณ มีข้อความเขียนทำนองเครียดปัญหาการเรียน ขณะเดียวกันตำรวจชุดสืบสวนลงพื้นที่สืบเบาะแสในเชิงลึกพบข้อมูลว่าผู้ตายสอบไม่ผ่านวิชาหนึ่ง ทำให้เรียนไม่จบพร้อมเพื่อน ปีนี้ต้องลงทะเบียนเรียนเป็นปีที่ 5 ทั้งที่ผู้ตายเรียนหลักสูตร 4 ปี แต่เพราะสอบไม่ผ่านเพียงวิชาเดียว ต้องมาลงทะเบียนเรียนซ้ำอีก จากพยานหลักฐานเจ้าหน้าที่ประมวลเหตุการณ์ลงความเห็นว่า ผู้ตายคงเครียดปัญหาการเรียน จนหมดทางออกตัดสินใจกระโดดแม่น้ำปิงฆ่าตัวตายในที่สุด

ขณะเดียวกันผู้สื่อข่าวพยายามติดต่อกับผู้บริหารของมหาวิทยาลัยเชียงใหม่ เพื่อขอทราบข้อมูลข้อเท็จจริงเกี่ยวกับปัญหาที่ผู้ตายเรียนไม่จบ เพราะสอบไม่ผ่านวิชาหนึ่งนั้น ปรากฏว่าไม่สามารถติดต่อผู้บริหารของสถาบันได้ อีกทั้งผู้บริหารบางคนตัดสายโทรศัพท์ทิ้ง มีเพียงเพื่อนนักศึกษาหลังทราบข่าวร้าย พากันไปดูศพผู้ตายที่ภาควิชานิติเวช รพ.มหาราชนครเชียงใหม่ กันหลายสิบคน บรรยากาศเต็มไปด้วยความเศร้าสลด เพื่อนแต่ละคนพูดเป็นเสียงเดียวกันว่า สาเหตุเชื่อผู้ตายคงเครียดปัญหาการเรียนแน่นอน ซึ่งรายละเอียดของคดีเจ้าหน้าที่ตำรวจจะได้สอบสวนให้แน่ชัดอีกครั้ง