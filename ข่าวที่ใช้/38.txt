
ฆ่าสุดโหดเสี่ยเจ้าของร้านผลิตและจำหน่ายเฟอร์นิเจอร์ไม้ คนร้ายจับมัดมือมัดเท้าและรัดลำคอด้วยเชือกไนลอนแน่นหนา ก่อนใช้มีดปลายแหลมสำหรับทำครัวกระหน่ำแทงหน้าอกและหน้าขายับดับอนาถคาร้านชั้นล่าง ก่อนหิ้วศพขึ้นไปหมกในห้องนอนชั้นสอง ตำรวจล็อกตัวลูกจ้างคนไทยกับชาวเขมร 2 คน สอบเครียดยังไม่ยอมเปิดปากพูด ในชั้นนี้พุ่งปมขัดแย้งส่วนตัวกับฆ่าชิงทรัพย์ เนื่องจากผู้ตายชอบเก็บเงินไว้ในตู้เซฟ และมักดุด่าลูกน้องเป็นประจำ

เสี่ยเจ้าของร้านขายเฟอร์นิเจอร์ถูกฆ่าสุดอำมหิตรายนี้ เปิดเผยขึ้นเมื่อเวลา 17.00 น. วันที่ 6 ธ.ค. ร.ต.ท.ณรงค์ จันทรา รอง สว. (สอบสวน) สภ.เมืองพัทยา จ.ชลบุรี รับแจ้งเหตุฆ่ากันตายที่ร้านขายเฟอร์นิเจอร์ชื่อร้าน “จ๋าเฟอร์นิเจอร์” เลขที่ 300/15-16 ถนนเทพประสิทธิ์ หมู่ 12 ต.หนองปรือ จึงรายงานให้ผู้บังคับบัญชาทราบแล้วนำกำลังตำรวจชุดสืบสวน เจ้าหน้าที่ตำรวจพิสูจน์หลักฐานชลบุรี แพทย์เวร รพ.บางละมุง และเจ้าหน้าที่มูลนิธิสว่างบริบูรณ์เมืองพัทยา เดินทางไปตรวจสอบ


ที่เกิดเหตุเป็นอาคารพาณิชย์ 4 ชั้น 2 คูหา ภายในห้องนอนชั้น 2 พบศพนายประยูร ปิติพงษ์พล หรือเสี่ยจ๋า อายุ 62 ปี เสี่ยเจ้าของร้าน นอนจมเลือดบนฟูกที่นอน ในสภาพนุ่งกางเกงขาสั้นตัวเดียวไม่ใส่เสื้อ ถูกจับมัดมือมัดเท้าและรัดบริเวณลำคอด้วยเชือกไนลอนแน่นหนา มีบาดแผลถูกแทงด้วยมีดปลายแหลมเข้ากลางอกและต้นขาขวาฉกรรจ์หลายแผล เลือดทะลักจำนวนมาก ข้างศพพบมีดปลายแหลมสำหรับทำครัวเปื้อนเลือดตกอยู่ 1 เล่ม ในที่เกิดเหตุมีรอยเลือดหยดเป็นทางลงบันไดไปยังชั้นล่างข้างกองไม้พบเลือดกองใหญ่อีกกอง ห่างกองเลือดไม่มากพบรถจักรยานยนต์ล้มพังเสียหาย คล้ายมีการต่อสู้กันอย่างรุนแรง

จากการสอบสวนทราบว่า ผู้ตายทำธุรกิจผลิตและจำหน่ายเฟอร์นิเจอร์ไม้รายใหญ่ในพื้นที่ มีฐานะดีระดับเสี่ยคนหนึ่ง โดยมีนายดำรงค์ศักดิ์ หรือสิงห์ ฉลาดลบ อายุ 40 ปี คนไทยกับนายขุน ชาวเขมรเป็นลูกน้อง 2 คน หลังเกิดเหตุตำรวจคุมตัวนายดำรงค์ศักดิ์ไปสอบสวนให้การอ้างว่า ปกติไม่ได้พักอยู่ในร้านกับผู้ตาย มีเพียงนายขุน คนงานชาวเขมรพักอยู่กับผู้ตายเพียงสองคน และวันเดียวกันตนไม่ได้ไปทำงาน กระทั่งมีคนโทร.บอกว่า พบเห็นรอยเลือดในร้านจึงเดินทางไปดูพบนายประยูรถูกฆ่าตายคาห้องนอนแล้ว เลยแจ้งเจ้าหน้าที่ทราบเหตุ ขณะที่นายขุน คนงานชาวเขมร ยังไม่ให้การแต่อย่างใด

ขณะที่แนวทางการสืบสวนทราบว่า ปกติผู้ตายชอบดุด่าว่าลูกน้องเป็นประจำ โดยเฉพาะนายขุน คนงานชาวเขมร จะถูกด่าเป็นประจำ อีกทั้งเงินที่ได้จากการขายเฟอร์นิเจอร์ ผู้ตายไม่ได้นำไปฝากธนาคาร แต่เก็บไว้ในตู้เซฟ จากพยานหลักฐานเจ้าหน้าที่ประมวลเหตุการณ์ลงความเห็นว่า คนร้ายคงจับผู้ตายมัดมือมัดเท้าและรัดลำคอจากชั้นล่าง จนเกิดการต่อสู้กันอย่างรุนแรง ก่อนพลาดท่าถูกคนร้ายใช้มีดปลายแหลมกระหน่ำแทงร่างยับสิ้นใจตายอนาถ จากนั้นคนร้ายหิ้วร่างขึ้นไปหมกไว้ในห้องนอนชั้นสอง ในชั้นนี้คาดคนใกล้ชิดน่าจะมีส่วนรู้เห็น โดยสาเหตุพุ่งปมขัดแย้งส่วนตัว กับฆ่าชิงทรัพย์ จึงคุมตัวคนงานทั้งสองไว้สอบขยายผลเพิ่มเติม พร้อมรวบรวมพยานหลักฐานเพื่อคลี่คลายแน่ชัดอีกครั้ง