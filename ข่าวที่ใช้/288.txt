ไล่จับหนุ่มใหญ่ หมายจับอื้อ สุดชุลมุนกลางหน่วยเลือกตั้งล่วงหน้าบางเขน ใส่วิกปลอมตัวย่องมาใช้สิทธิ์ หนีเตลิดข้ามถนนเข้าไปในวัดพระศรีมหาธาตุบางเขน กระโจนลงบึง จมน้ำดับ...

เมื่อช่วงเที่ยง วันที่ 17 มี.ค. ร.ต.อ.จตุพงศ์ อาจหาญ รอง สว.(สอบสวน) สน.บางเขน รับแจ้งคนจมน้ำเสียชีวิต บริเวณเกาะกลางน้ำด้านข้างเจดีย์ ภายในวัดพระศรีมหาธาตุบางเขน โดยมีรองเท้าผ้าใบสีเขียวดำจำนวน 1 คู่ วางบนขอบปูนกลางสะพานข้ามเกาะกลางน้ำ ขณะที่เจ้าหน้าที่ชุดประดาน้ำได้ลงค้นหาประมาณ 1 ชั่วโมงครึ่ง จนพบศพ นายณัฏฐ์วัฒน์ ปู่แก้ว อายุ 43 ปี อยู่บ้านเลขที่ 4/1 ซอยเทียนทะเล 22 แยก 10 ถนนบางขุนเทียน แขวงท่าข้าม เขตบางขุนเทียน กทม. จมอยู่ใต้น้ำห่างจากฝั่งประมาณ 6 เมตร

ด้าน พ.ต.อ.อำนาจ อินทรศวร ผกก.สน.บางเขน เปิดเผยว่า ผู้ตายเป็นผู้ต้องหาตามหมายจับซึ่งมาใช้สิทธิ์เลือกตั้ง โดยวิ่งหลบหนีการตรวจสอบของเจ้าหน้าที่ตำรวจ และโดดลงน้ำเสียชีวิต อย่างไรก็ตามจะทำการสอบสวนผู้เกี่ยวข้องอย่างละเอียดอีกครั้ง

รายงานข่าวแจ้งว่า ผู้ต้องหามีหมายจับศาลแขวงนครสวรรค์ เลขที่ 4/2561 ลงวันที่ 9 ม.ค.61 ข้อหาร่วมกันฉ้อโกง และมีหมายจับอื่นๆ รวมทั้งหมด 19 คดี และถูกจับไปแล้ว 3 หมายจับ ซึ่งประกันตัวมา แต่ได้หนีประกัน และยังไม่ถูกจับกุมอีก 16 หมายจับ ในพื้นที่ จ.นครราชสีมา จ.บุรีรัมย์ จ.พะเยา จ.ตราด จ.ลำปาง จ.เชียงราย จ.พิษณุโลก จ.นครสวรรค์ จ.พิจิตร จ.นครปฐม จ.กาญจนบุรี เป็นต้น พฤติการณ์ล่าสุด หลอกขายน้ำตาลทรายมาเป็นระยะเวลา 10 ปี

ขณะเกิดเหตุ ผู้ตายกำลังตรวจสอบรายชื่อผู้ลงคะแนนนอกเขตเลือกตั้งล่วงหน้า ภายในหน่วยเลือกสำนักงานเขตบางเขน เจ้าหน้าที่ตำรวจประจำหน่วยเลือกตั้งพบว่าเป็นผู้ต้องหาตามหมายจับ จึงส่งสัญญาณให้เจ้าหน้าที่ตำรวจทำการจับกุม จากนั้นมีเจ้าหน้าที่ตำรวจสังกัด บก.จร. 1 นายผ่านมา จึงพร้อมกับเจ้าหน้าที่ตำรวจ กก.4 บก.ป. วิ่งติดตามมา 2 นาย โดยผู้ต้องหาวิ่งข้ามถนนเข้ามาภายในวันพระศรีมหาธาตุ ก่อนที่จะพบว่าได้ถอดรองเท้าไว้กลางสะพานมาเกาะกลางบึงสาธารณะ แต่ไม่พบตัว โดยพนักงานรักษาความปลอดภัยบอกเห็นผู้ต้องหาม้วนตัวลงไปในบึง

ทั้งนี้ก่อนหน้า สภ.ตากฟ้า ได้ประสานหมายจับกุมผู้ต้องหากับทาง บก.ป. จนสืบทราบว่าจะเข้ามาใช้สิทธิ์ที่หน่วยบางเขน และใส่วิกผมปลอมตัวเข้ามา จึงได้ประสานเจ้าหน้าที่ตำรวจประจำหน่วยเลือกตั้งให้ส่งสัญญาณจับกุมหลังใช้สิทธิ์เลือกตั้ง แต่นายณัฏฐ์วัฒน์ ไหวตัวทันวิ่งหลบหนีข้ามถนนเข้ามาภายในวัดพระศรีมหาธาตุ ก่อนกระโดดน้ำเสียชีวิตดังกล่าว.