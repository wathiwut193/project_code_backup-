อดีตผู้ใหญ่บ้านชักปืนยิงน้องเขย-หลานสาวเจ็บหนัก ปมขัดแย้งเรื่องที่ดิน
09 ก.พ. 62 (08:30 น.)

อดีตผู้ใหญ่บ้านบันดาลโทสะ ชักปืน .38 ยิงน้องเขย และหลานสาวบาดเจ็บ ก่อนยืนรอมอบตัวกับตำรวจ รับมีปัญหาขัดแย้งเรื่องที่

เมื่อวานนี้ (8 ก.พ.) ผู้สื่อข่าวรายงานว่า เจ้าหน้าที่ตำรวจ สภ.เมืองสมุทรสาคร ได้คุมตัว นายบุญเลิศ อายุ 75 ปี อดีตผู้ใหญ่บ้านหมู่ 3 ต.ท่าจีน อ.เมือง จ.สมุทรสาคร มาสอบสวนยัง สภ.เมืองสมุทรสาคร หลัง นายบุญเลิศ ได้ก่อเหตุใช้อาวุธปืนยิง นายโอภาส ซึ่งเป็นน้องเขย และ นางประภาพร หลานสาว ได้รับบาดเจ็บและถูกนำตัวส่งโรงพยาบาล โดยหลังก่อเหตุ นายบุญเลิศ ได้ยืนรอมอบตัวกับเจ้าหน้าที่ตำรวจ

นางบุญมา ลูกสะใภ้ของนายบุญเลิศ เล่าให้ฟังว่า ขณะเกิดเหตุตนเองกำลังขี่รถมอเตอร์ไซค์ผ่านมาพอดี และได้ยินเสียงปืนดังขึ้นหลายนัด แต่ตอนนั้นไม่คิดว่าพ่อจะที่เป็นคนยิงจึงขับรถผ่านไป สักพักมีคนโทรเข้าหาจึงได้กลับเข้ามาที่บ้านพ่อ เห็นพ่อนั่งอยู่รอมอบตัวกับเจ้าหน้าที่

สำหรับผู้ที่ถูกยิงนั้นก็เป็นน้องเขยและหลานสาวของพ่อ คาดว่าน่าจะเป็นเรื่องที่ดินที่แบ่งไม่ลงตัว ทำให้พ่อเกิดความเครียดสะสมมาเป็นระยะเวลานาน ซึ่งพ่อเป็นคนที่ไม่เคยพูดหรือเล่าอะไรให้ใครฟัง จึงไม่มีใครสนใจ ในอดีตสมัยที่พ่อเป็นผู้ใหญ่บ้านก็เคยมีคดียิงคนตาย แต่หลบหนีจนคดีหมดอายุความจึงกลับมาอยู่บ้านเหมือนเดิม

เจ้าหน้าที่ตำรวจ เปิดเผยว่า หลังได้รับแจ้งเหตุมีคนถูกยิงบาดเจ็บที่บริเวณหลังวัดชีผ้าขาว ม.3 ต.ท่าจีน อ.เมือง จ.สมุทรสาคร จึงเข้าไปตรวจสอบและพบผู้บาดเจ็บถูกยิงอยู่ภายในบ้านหลังหนึ่ง จากนั้น นายบุญเลิศ ผู้ก่อเหตุได้เดินออกมามอบตัวและพาเจ้าหน้าที่ตำรวจเข้าไปตรวจยึดอาวุธปืนขนาด .38 ที่ใช้ก่อเหตุภายในบ้าน

ทั้งนี้เจ้าหน้าทีตำรวจได้พบปลอกกระสุนปืนตกอยู่บริเวณใกล้เคียง จำนวน 5 ปลอก โดย นายโอภาส ผู้บาดเจ็บถูกยิงเข้าที่บริเวณท้องและขาทั้งสองข้าง ส่วน นางประภาพร ถูกยิงที่ต้นขา หลังถูกยิงจนได้รับบาดเจ็บ เจ้าหน้าที่ได้นำตัวส่งโรงพยาบาลสมุทรสาครและโรงพยาบาลวิภาราม

ทั้งนี้ นายบุญเลิศ ได้รับสารภาพกับเจ้าหน้าที่ตำรวจ พร้อมระบุว่า ตนเองมีปัญหาเรื่องที่ดินกับ นายโอภาส มานานแล้ว ซึ่งบ้านของทั้งสองคนนั้นปลูกติดกัน โดยเจ้าหน้าที่ตำรวจจะได้รวบรวมหลักฐานก่อนนำตัวผู้ต้องหาส่งพนักงานสอบสวนดำเนินคดีตามกฎหมายต่อไป