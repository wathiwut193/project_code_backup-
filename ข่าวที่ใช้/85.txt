

ดร.หนุ่มผู้บริหารโรงเรียนเอกชนชื่อดัง เสียชีวิตแล้ว หลังถูกภรรยาอ้างทำปืนลั่นใส่ ขณะที่ตำรวจแจ้งข้อหาเพิ่มฆ่าผู้อื่นโดยเจตนา

จากกรณี ดร.รัฐศาสตร์ อายุ 45 ปี ผู้บริหารโรงเรียนเอกชนชื่อดังใน อ.สมเด็จ จ.กาฬสินธุ์ ถูกกระสุนปืนอาวุธปืนขนาด 9 มม. ยี่ห้อกล็อก ยิงเข้าที่ศีรษะ 1 นัด ได้รับบาดเจ็บสาหัสภายบ้านพัก หมู่ 4 ต.สมเด็จ อ.สมเด็จ จ.กาฬสินธุ์ หลังจากมีปากเสียงกันกับ นางมยุรา อายุ 44 ภรรยา โดยนางมยุรา อ้างว่า ช่วงระหว่างที่ทะเลาะกันนั้นเป็นการยื้อแย่งปืนกันจนทำให้ปืนลั่น

>> นักธุรกิจสาวทำปืนลั่น เจาะขมับสามีดอกเตอร์ ชนวนเหตุจากคำถามเดียว "ใครโทรมา"

ล่าสุด ผู้สื่อข่าวรายงานว่า (15 ก.พ.) พ.ต.อ.ทวีศักดิ์ รักษาศิลป์ ผกก.สภ.สมเด็จ อ.สมเด็จ จ.กาฬสินธุ์ เปิดเผยว่า ความคืบหน้าล่าสุดพนักงานสอบสวนเจ้าของคดีได้รับแจ้งจากแพทย์โรงพยาบาลศูนย์ขอนแก่นว่าดร.รัฐศาสตร์ ได้เสียชีวิตแล้วเมื่อคืนที่ผ่านมา เนื่องจากทนพิษบาดแผลไม่ไหว และกระสุนเข้าที่จุดสำคัญ

ดังนั้นพนักงานสอบสวนจึงได้แจ้งข้อหาเพิ่มเติมกับนางมยุรา จากเดิมแจ้งข้อหาพยายามฆ่าผู้อื่น เป็นฆ่าผู้อื่นโดยเจตนา ทั้งนี้ พนักงานสอบสวนได้ทำการสอบปากคำนางมยุราเบื้องต้นในวันเกิดเหตุไปแล้ว โดยนางมรุยาอ้างว่าเป็นการยื้อแย่งอาวุธปืนกันจนทำให้ปืนลั่น เนื่องจากทะเลาะและมีปากเสียงกันเรื่องโทรศัพท์ลึกลับที่โทรหาสามี แต่ไม่สามารถอธิบายได้

พ.ต.อ.ทวีศักดิ์ กล่าวต่อว่า ขณะนี้ทางเจ้าหน้าที่ตำรวจยังไม่สามารถสรุปสำนวนได้ เนื่องจากต้องรอผลตรวจพิสูจน์ต่างๆ ทั้งวิถีกระสุน และการตรวจสอบหลักฐานในที่เกิดเหตุ รวมทั้งผลการผ่าชันสูตรศพจากแพทย์ถึงสาเหตุการเสียชีวิตอย่างละเอียด และการสอบปากคำผู้เกี่ยวข้อง

ส่วนนางมยุรานั้นหลังจากให้ปากคำให้กับตำรวจเบื้องต้นแล้ว ได้ยื่นขอประกันตัวเป็นเงินสดจำนวน 500,000 บาท ออกไป ซึ่งเจ้าหน้าที่ได้ให้ประกันตัว เนื่องจากหลังเกิดเหตุได้ยืนรอมอบตัวและไม่มีพฤติกรรมหลบหนี แต่ยังไม่สามารถให้การรายละเอียดมากนัก เนื่องจากยังอยู่ในอาการตกใจและเศร้าเสียใจกับเหตุการณ์ที่เกิดขึ้น รวมทั้งยังต้องจัดการเรื่องงานศพ ซึ่งพนักงานสอบสวนจะเรียกตัวมาให้ปากคำอย่างละเอียดอีกครั้ง

อย่างไรก็ตาม สำหรับศพของ ดร.รัฐศาสตร์ ขณะนี้ยังอยู่ที่โรงพยาบาลศูนย์ขอนแก่น ซึ่งญาติเตรียมที่จะนำศพกลับมาบำเพ็ญกุศลตามศาสนาที่บ้านในช่วงบ่ายวันนี้ ท่ามกลางความเสียใจของญาติๆ ที่ยังตกใจกับเหตุการณ์ที่เกิดขึ้น