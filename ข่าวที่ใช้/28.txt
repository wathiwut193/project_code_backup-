
“เดอะหนุ่ม-อภิชาติ ศิริสิทธิ์” แถลงจับแล้ว “ศักดิ์ ผาสุก” 1 ใน 2 ผู้ต้องหาจ่อยิงหัวอริดับที่ผับดังเมืองระนอง ซัด “เป้ ทัพพระยา” เป็นคนลงมือลั่นไกฆ่า คาดหนีซุกพม่า 

เมื่อเวลา 09.30 น. วันที่ 5 ธ.ค.61 พล.ต.ต.อภิชาติ ศิริสิทธิ์ รองผู้บัญชาการตำรวจสอบสวนกลาง (รอง ผบช.ก.) แถลงผลการจับกุมนายเกรียงศักดิ์ ถิระไชย หรือ ศักดิ์ ผาสุก อายุ 35 ปี ผู้ต้องหาร่วมกันฆ่านายเทพฤทธิ์ แซ่อ๋อง เสียชีวิตหน้าผับแห่งหนึ่งบนถนนเรืองราษฎร์ ต.เขานิเวศน์ อ.เมือง จ.ระนอง เมื่อคืนวันที่ 22 กรกฎาคมที่ผ่านมา โดยคดีนี้ตำรวจกองสนับสนุน กองบังคับการปราบปราม (บก.ป.) สามารถติดตามจับกุมตัวนายเกรียงศักดิ์ได้ในพื้นที่จังหวัดชุมพร โดยก่อนหน้านายเกรียงศักดิ์ ได้หลบหนีไปกบดานบ้านญาติในพื้นที่อำเภอหาดใหญ่ จังหวัดสงขลา ก่อนหลบหนีออกไปประเทศลาว แต่โดนกดดันอย่างหนักจากทางการลาว จึงหนีเข้าพม่า ก่อนกลับเข้าไทยจนถูกจับกุมได้ พร้อมภรรยาพี่ชายและพี่สะใภ้ คนพาหนี

 
สอบสวน นายเกรียงศักดิ์ ให้การรับสารภาพว่าเป็นผู้ใช้อาวุธปืนยิงขึ้นฟ้าและจ่อหน้าข่มขู่ผู้ตายจริง แต่ไม่ได้เป็นคนลงมือก่อเหตุ ส่วนมือปืนคนลั่นไกคืนนายภูมิพรรดิ์ ชาติประนอมไชย อายุ 48 ปี หรือเป้ ทัพพระยา สาเหตุเกิดจากหลังผับปิด พวกตนนั่งเล่น ดื่มกินกันบริเวณหน้าผับ โดยเปิดเพลงจากเครื่องเสียงรถยนต์เสียงดัง ในระหว่างนั้นผู้ตายกับพวกเข้ามาต่อว่า ด้วยความโมโหจึงชักอาวุธปืนออกมาจ่อหน้าผู้ตาย เพื่อข่มขู่ให้กลัวและถอยออกไปให้พ้น แต่ผู้ตายกลับไม่ถอย ในระหว่างที่ตนกำลังใช่ปืนจ่อหน้าผู้ตายอยู่นั้น จู่ๆ นายเป้เพื่อนอีกคน ได้เดินมาจากด้านหลังพร้อมชักปืนยิงใส่ผู้ตายทันที โดยไม่พูดพร่ำทำเพลง ก่อนหลบหนีไป

 
สำหรับคดีนี้กลายเป็นคดีสะเทือนขวัญทันที หลังจากมีคนนำภาพจากกล้องวงจรปิดในที่เกิดเหตุออกมาเผยแพร่ และใช้เป็นหลักฐานสำคัญในการดำเนินคดีกับนายเกรียงศักดิ์ ซึ่งต่อมาถูกศาลจังหวัดระนอง ได้ออกหมายจับนายเกรียงศักดิ์และนายภูมิพรรดิ์ มือปืน ในข้อหาร่วมกันฆ่าผู้อื่นโดยเจตนา ยิงปืนในเมืองหมู่บ้าน หรือทางสาธารณะ โดยไม่มีเหตุอันควร และพกพาอาวุธปืนไปในเมือง หมู่บ้านหรือทางสาธารณะโดยไม่มีเหตุอันควร

ด้าน พล.ต.ต.อภิชาติ กล่าวว่า จากการสอบประวัติ นายเกรียงศักดิ์ เพิ่งพ้นโทษออกมาจากคุกในข้อหาฆ่าคนตาย ถูกจำคุกนาน 10 ปี ส่วนนายภูมิพรรดิ์ มือปืนยังคงหลบหนีและเป็นบุคคลอันตราย ก่อคดีมาอย่างโชกโชน มีหมายจับติดตัวมากถึง 14 หมาย และรู้จักกับนายเกรียงศักดิ์ในคุกเมื่อพ้นโทษออกมาจึงออกมาตั้งกลุ่มพัวพันกับยาเสพติด คาดว่าขณะนี้กำลังหลบหนีตามแนวชายแดนประเทศเมียนมา.