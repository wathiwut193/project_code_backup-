อดีตทหารเสียงหล่อ โพสต์หวิดโดนปล้น โจรเล่นละครแกล้งรถล้มกลางถนน
05 ก.พ. 62 (20:34 น.)

อดีตพลทหารลูกคอน่าหลงใหล ดังในโซเชียลเมื่อ 4-5 ปีก่อน หวิดถูกคนร้ายดักปล้นกลางทางกลับบ้าน เล่นละครนอนเจ็บอยู่กลางถนน เมื่อได้จังหวะเตรียมจะชิงรถหนีไปต่อหน้าต่อตา

จากกรณีที่มีผู้ใช้เฟซบุ๊กรายหนึ่งได้โพสต์เรื่องราวเตือนภัยผู้ขับขี่บนท้องถนน หลังเจอมิจฉาชีพในคราบผู้ที่กำลังได้รับความเดือด อ้างว่าประสบอุบัติเหตุรถล้ม เมื่อจอดแวะไปช่วยเหลือ ปรากฏว่ากลายเป็นละครตบตา และเกือบจะโดนปล้นรถจักรยานยนต์ไปต่อหน้าต่อตา จึงได้ตั้งสติแกล้งทำเป็นคุยประสานงานกับเจ้าหน้าที่ ทำให้คนร้ายเปลี่ยนใจและหลบหนีไป

ข้อความดังกล่าวถูกโพสต์เผยแพร่ออกไปและมีผู้เข้ามาแสดงความคิดเห็นเป็นจำนวนมาก โดยจุดเกิดเหตุอยู่บริเวณถนนเขารัง ต.วังชมภู อ.เมืองเพชรบูรณ์ ที่มีลักษณะเป็นทางขึ้นลงเนินเขา ข้างทางเป็นสวนยางพารา เส้นทางค่อนข้างเปลี่ยว เพราะอยู่ห่างจากหมู่บ้านไปราวๆ 500 เมตร

ผู้สื่อข่าวจึงได้สอบถามไปยัง นายวชิราวัฒน์ อายุ 27 ปี เหยื่อผู้เสียหาย ที่เป็นผู้โพสต์เรื่องราวดังกล่าวในเฟซบุ๊กส่วนตัว โดยระบุว่า เหตุดังกล่าวเกิดขึ้นเมื่อเวลาประมาณ 01.30 น. วันนี้ (5 ก.พ.) ช่วงเกิดเหตุตนเพิ่งเลิกงานที่ตลาดวังชมภู กำลังจะขี่รถจักรยานยนต์กลับบ้านที่อยู่ห่างจากไปอีก 5 กิโลเมตรเพียงลำพัง

ถนนบริเวณดังกล่าวค่อนข้างมืดเปลี่ยวเป็นอย่างมาก ช่วงเวลานั้นแทบจะไม่มีรถขับสวนทางไปมาแล้ว เมื่อมาถึงจุดเกิดเหตุเป็นช่วงทางโค้งขึ้นเนินเขา ปรากฏว่าเห็นคนจอดรถจักรยานยนต์อยู่และโบกมือเรียกขอความช่วยเหลือ บอกว่ามีเพื่อนได้รับบาดเจ็บ นอนหมดสติอยู่

ต่อมาตนจึงตัดสินใจจอดรถและลงไปช่วยเหลือ ก่อนที่จะมีรถยนต์อีกคันหนึ่งขับตามหลังมา ก่อนจะแวะจอดเช่นเดียวกัน พร้อมกับทำทีเป็นโบกส่งสัญญาณเบี่ยงทางให้กับรถบรรทุกที่ตามหลังมา ตนจึงไปดูผู้บาดเจ็บที่อ้างว่าหมดสติ พบว่าใช้ท่อนแขนปิดบังใบหน้าอยู่ ตนพยายามสอบถามเบื้องต้น แต่ชายคนดังกล่าวไม่ตอบ จึงโทรแจ้ง 1669 เพราะมีเพื่อนทำงานเป็นอาสามูลนิธิกู้ภัยอยู่บริเวณใกล้เคียงให้ทราบ

แต่เมื่อคนจากรถยนต์เห็นว่าตนโทรแจ้งเจ้าหน้าที่แล้ว จึงได้ขับรถออกมาไปจากจุดดังกล่าว ก่อนที่ชายที่โบกเรียกขอความช่วยเหลือ อยู่ๆ ก็ขี่รถมาหาตน พูดจาวกไปวนมาไม่รู้เรื่อง ตนก็แปลกใจทำให้ปล่อยให้เพื่อนนอนอยู่บนถนน ไม่เข้ามาดูแลหรือช่วยเหลือใดๆ

ปรากฏว่าในวันนั้น ชายที่อ้างว่านอนบาดเจ็บอยู่ก็ลุกขึ้นมา และเดินไปที่รถจักรยานยนต์ของตนที่จอดไว้ ตนจึงโวยวายว่าให้ลงไปนอนเดี๋ยวนี้ บาดเจ็บอยู่ไม่ใช่หรือ แล้วยกโทรศัพท์ทำทีเป็นติดต่อความคืบหน้ากับเจ้าหน้าที่ แกล้งพูดว่า "พี่ตำรวจจะมาถึงมาแล้วหรือ โอเคๆ" ทันใดนั้น ชายที่แกล้งบาดเจ็บก็รีบวิ่งกลับไปซ้อนท้ายรถเพื่อน และรีบขี่รถหลบหนีไป

นายวชิราวัฒน์ บอกต่อว่า ตนเชื่อว่าน่าจะเป็นการจัดฉากเล่นละครเพื่อหวังจะปล้นชิงทรัพย์ โดยทำเป็นขบวนการและมีหลายคน เคราะห์ดีที่ตนรอดมาได้ และตั้งสติออกอุบายต่างๆ ให้คนร้ายรู้สึกระแวง แต่เชื่อว่าคนร้ายน่าจะย้อนกลับมาก่อเหตุเช่นนี้อีกแน่ๆ จึงได้โพสต์เรื่องดังกล่าวเพื่อเตือนภัย และหวังว่าจะมีเจ้าหน้าทีตำรวจเข้มงวดดูแลในเรื่องนี้มากขึ้น ก่อนจะมีผู้ที่ตกเป็นเหยื่อจริงๆ

ทั้งนี้ นายวชิราวัฒน์ เป็นอดีตพลทหารประจำค่ายพ่อขุนผาเมือง จ.เพชรบูรณ์ เป็นคนเดียวกับที่เคยร้องเพลงกล่อมสิบเวรที่เคยโด่งดังในโลกออนไลน์ เมื่อ 4-5 ปีก่อน และได้ตระเวนออกร้องเพลงตามรายการโทรทัศน์ต่างๆ ปัจจุบันผันตัวมาทำงานรับจ้างร้องเพลง และยังเป็นออแกไนซ์จัดดอกไม้ตามงานต่างๆ ในท้องที่ด้วย