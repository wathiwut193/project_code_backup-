ไม่กลัวบาป! หัวขโมยแสบอาศัยช่วงงานศพงัดกุฎิพระ ลักพระเครื่อง-เงินสดเกลี้ยง
10 ก.พ. 62 (19:23 น.)

ขโมยแสบอาศัยช่วงงานศพดอดงัดกุฏิพระ ลักพระเครื่องโบราณ-เงินสด ทิ้งชะแลงค้อนไว้ดูต่างหน้า ตำรวจประสานตามล่าตัวคาดคนในพื้นที่
9 ก.พ. 2562 เมื่อช่วงเย็นที่ผ่านมาเจ้าหน้าที่ตำรวจ สภ.เมืองอ่างทอง ได้รับแจ้งมีเหตุคนร้ายงัดกุฏิพระภายในวัดมธุรสติยาราม หมู่ที่ 5 ต.บ้านอิฐ อ.เมือง จ.อ่างทอง จึงรุดไปยังที่เกิดเหตุ

เมื่อไปถึงภายในวัดซึ่งกำลังมีงานฌาปนกิจศพอยู่ บริเวณหมู่กุฏิด้านหลังชั้น 2 พบกุฏิของพระชำนาญ ปิยธมโม อายุ 81 ปี พระลูกวัดดังกล่าวยืนรอเจ้าหน้าที่อยู่ บริเวณด้านหน้ากุฏิซึ่งเป็นประตูไม้มีร่องรอยถูกงัดจนกุญแจพังเสียหาย

พบชะแลงและค้อนเหล็กวางทิ้งอยู่บนโต๊ะข้างประตู และเมื่อเข้าไปตรวจสอบด้านในพบมีร่องรอยรื้อค้นบริเวณหัวเตียงนอน โดยมีย่ามที่เก็บเงินสดจำนวนหนึ่ง

รวมถึงพระเครื่องเก่าแก่และรูปหล่อพระเกจิเช่นหลวงพ่อพรหมวัดช่องแค หลวงพ่อคูณ หลายสิบองค์หายไปทั้งสองย่าม ทางเจ้าหน้าที่จึงเก็บหลักฐานในที่เกิดเหตุก่อนประสานเจ้าหน้าที่วิทยาการเข้าตรวจสอบลายนิ้วมือแฝง

พระชำนาญ ปิยธมโม เปิดเผยว่าตนเองพร้อมพระทั้งวัดลงไปร่วมพิธีฌาปนกิจศพที่เมรุห่างออกไปประมาณ 100 เมตรเมื่อกลับมาปรากฏว่ากุฏิของตนโดนงัดพังอยู่

เมื่อสอบถามนายวินัย หมายมั่น บุตรชายซึ่งทำงานอยู่ด้านล่างกุฏิก็ไม่ทราบเรื่องแต่เห็นมีชายอายุประมาณ 50 ปี รูปร่างท้วม ผิวดำเดินลงจากกุฏิในช่วงดังกล่าวก่อนที่จะขับรถจักรยานยนต์ออกไป

โดยชายคนดังกล่าวเคยมาขอเงินพระที่วัดแต่ไม่รู้จักว่าเป็นใคร ประกอบกับในช่วงเย็นมีงานศพมีการจุดพลุเสียงดังรวมถึงมีคนพลุกพล่านจึงไม่ได้สงสัยจนพระกลับเข้ามาที่กุฏิจึงทราบว่าถูกงัดขโมยของไป

ด้านเจ้าหน้าที่ตำรวจคาดว่าคนร้ายน่าจะเป็นคนในพื้นที่ เนื่องจากมีผู้พบเห็นว่าเคยมาขอเงินพระที่วัดหลายครั้งโดยเบื้องต้นจะประสานเจ้าหน้าที่ตำรวจชุดสืบสวนลงพื้นที่หาข่าวเพื่อติดตามคนร้ายรายนี้มาดำเนินคดีต่อไป