"นักแข่งรถแชมป์ประเทศไทย" ถูกกระสุนปริศนาพุ่งใส่ในร้านอาหาร เสี่ยงแขนพิการถาวร
11 ก.พ. 62 (17:41 น.)

เมื่อเวลา 13.00 น. (11 ก.พ.) ร.ต.อ.วรภัค ศุภสวัสดิ์ รองสารวัตรสอบสวน สภ.สามโคก จ.ปทุมธานี กำลังเจ้าหน้าที่ชุดสืบสวนและ นายพงศกรณ์ ทรัพย์วิไล อายุ 59 ปี ผู้เสียหายและเป็นนักแข่งรถแชมป์ประเทศไทย ปี พ.ศ. 2561 สนามช้าง อินเตอร์เนชั่นแนล เซอร์กิต จังหวัดบุรีรัมย์ ที่ได้บาดเจ็บจากกระสุนปืนที่แขนซ้าย เหตุเมื่อวันที่ 5 กุมภาพันธ์ เวลา 17.00 น. ขณะรอรับประทานอาหารภายในร้านอี๊เติ้งอี๊ต้อย หมู่ 8 ถนนวงแหวนรอบนอกตะวันตก ตำบลบางเตย อำเภอสามโคก จังหวัดปทุมธานี ลงตรวจสอบที่เกิดเหตุและสอบปากคำเพิ่มเติม

นายพงศกรณ์ เปิดเผยว่า เหตุการณ์ดังกล่าวเกิดขึ้นเมื่อช่วงเย็น วันที่ 5 กุมภาพันธ์ ที่ผ่านมา หลังจากไปทำบุญกับครอบครัวที่จังหวัดพระนครศรีอยุธยา ซึ่งระหว่างเดินทางกลับบ้านพัก ได้แวะรับประทานอาหารที่ร้านดังกล่าว ในระหว่างที่รออาหารที่สั่งไว้มาเสิร์ฟนั้น ตนเองได้เดินไปดูวิว และยืนถ่ายรูปเซลฟี่ภายในร้าน แต่กลับเกิดเหตุไม่คาดฝัน รู้สึกเหมือนถูกไฟช็อตอย่างแรงจนแขนสะบัด เมื่อดูที่แขนซ้ายพบว่าเป็นรูกระสุนปืนบริเวณข้อพับด้านซ้ายกระสุนฝังในมีเลือดพุ่งออกมา จึงรู้ว่าถูกลูกปืนแน่นอน ก่อนที่แฟนจะรีบนำส่งโรงพยาบาล

เมื่อแพทย์ผ่าหัวกระสุนออกมาพบว่าเป็นกระสุนขนาด .22 ด้านแพทย์ได้ชี้แจงว่าระบบประสาทถูกกระสุนทำลายไปบางส่วน หลังจากผ่าตัดเอาหัวกระสุนออกให้ต้องปล่อยให้บาดแผลรักษาตัวเอง ปัจจุบันแขนซ้ายยังยกไม่ได้ รวมทั้งนิ้วมือทั้ง 5 เกิดอาการชาต้องประคองด้วยผ้า ซึ่งเดือนหน้าจะมีการแข่งขันที่ประเทศมาเลเซีย จึงไม่สามารถลงแข่งขันได้เนื่องจากแขนยังไม่มีแรง ทำให้เสียโอกาสหลายอย่าง ดังนั้นจึงอยากให้ผู้ที่เกี่ยวข้อง ช่วยติดตามผู้ที่ใช้อาวุธปืนมาดำเนินคดีทางกฎหมาย

พ.ต.อ. ประเวศ ศรีนาค รักษาราชการแทนผู้กำกับการสถานีตำรวจภูธรสามโคก กล่าวว่า หลังจากเกิดเหตุได้ตรวจสอบประวัติผู้ครอบครองอาวุธปืน ขนาด .22 ทั่วอำเภอ โดยเน้นในพื้นที่ตำบลคลองควาย ตำบลบางเตย ตำบลสามโคก และตำบลใกล้เคียง รวมถึงส่งชุดสืบสวนลงพื้นที่หาข่าว เบื้องต้นทราบว่า ผู้บาดเจ็บไม่เคยบาดหมางกับใคร ซึ่งในวันที่เกิดเหตุเพียงแค่แวะพักรับประทานอาหาร แล้วถูกลูกกระสุนปืนดังกล่าว ทั้งนี้ ทางตำรวจอยู่ระหว่างติดตามผู้ก่อเหตุมาดำเนินคดีตามกฎหมายต่อไป