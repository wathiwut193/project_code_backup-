สาวสะดุ้งตื่น! เพื่อนซี้ผัวย่องเข้าห้องนอนหวังขืนใจ ต้องคลานหนีเอาชีวิตรอด
14 ก.พ. 62 (06:30 น.)

สาวโปลิโอต้องคลานหนีออกมาขอความช่วยเหลือ หลังเพื่อนสนิทสามีย่องเข้าห้องนอนหวังขืนใจ อ้างหื่นเพราะหย่าเมียมานาน 

ผู้สื่อข่าวรายงานว่า (13 ก.พ.) เมื่อเวลา 15.00 น. เจ้าหน้าที่ตำรวจ สภ.มาบตาพุด จังหวัดระยอง รับแจ้งจาก นางสาวพิมพิกา อายุ 20 ปี ซึ่งป่วยเป็นโรคโปลิโอ ว่า ขณะนอนหลับอยู่ในห้องเช่าได้มีชายหนุ่มซึ่งเป็นเพื่อนกับสามีได้เข้ามาหวังขืนใจและกระทำชำเรา ขอให้เจ้าหน้าที่ตำรวจมาที่เกิดเหตุเพื่อติดตามผู้ก่อเหตุมาดำเนินคดี

ที่เกิดเหตุเป็นบ้านเช่าไม่มีเลขที่ ในซอยเคเบิ้ลเขตเทศบาลเมืองมาบตาพุด ตำบลเนินพระ อำเภอเมือง จังหวัดระยอง ลักษณะบ้านเป็นหลังปลูกสร้างติดกันอยู่ในละแวกเดียวกัน ประมาณ 5 หลังคาเรือน

จากการสอบถาม น้องทราย ผู้ประสบเหตุ ได้ให้การว่า ผู้ก่อเหตุเป็นเพื่อนกับสามีที่สนิทกันมา 4-5 ปี แล้ว ชื่อเอ (นามสมมติ) พร้อมกับเผยให้ฟังถึงเหตุการณ์ในขณะเกิดเหตุว่า ในขณะนั้นตนได้นอนหลับอยู่ในห้องนอน นายเอ (นามสมมติ) ผู้ก่อเหตุ ได้เข้ามาภายในบ้านและเปิดประตูห้องนอน ซึ่งตนไม่ได้ล็อกประตูไว้เนื่องจากเกรงว่าสามีจะกลับบ้านมา และจะเข้าบ้านไม่ได้

จากนั้นนายเอได้เข้ามานั่งคร่อมที่หน้าอก ตนพยายามร้องขอความช่วยเหลือ แต่นายเอได้เอาหมอนมาปิดที่ใบหน้า พร้อมกับพยายามจะถอดเสื้อผ้าของตนออก อีกทั้งยังพูดว่าขอให้อมนกเขาให้หน่อย เนื่องจากว้าเหว่มานาน เพราะหย่าร้างกับภรรยามาหลายเดือน ซึ่งตนไม่ยินยอมที่จะทำตาม จังหวะนั้นได้ดิ้นหลุดแล้วคลานหนีออกมาทางหน้าบ้านเพื่อขอความช่วยเหลือจากเพื่อนบ้าน

ด้าน นายบุญเลิศ อายุ 55 ปี เพื่อนบ้าน ได้ให้การว่า ได้ยินเสียงเอะอะโวยวายในบ้านของ น.ส.พิมพิกา หรือ ทราย อยู่ประมาณเกือบ 5 นาที ก่อนที่น้องทรายจะออกมาขอความช่วยเหลือ จากนั้นผู้ก่อเหตุก็ได้วิ่งออกไปและหายตัวไปในทันที

เบื้องต้น เจ้าหน้าที่ตำรวจไปสอบพยานแวดล้อมในที่เกิดเหตุเพื่อจะประสาน ชุดสายสืบ สภ.มาบตาพุด และสายตรวจเขตเพื่อติดตามตัวนายเอ ผู้ก่อเหตุมารับทราบข้อกล่าวหาและดำเนินคดีตามกฎหมายที่เกี่ยวข้อง ต่อไป

ทั้งนี้ เจ้าหน้าที่ตำรวจทราบตัวผู้ก่อเหตุแล้วเป็นคนงานรับจ้างทั่วไป และน้องชายผู้ประสบเหตุยืนยันว่าพี่สาวยังไม่ได้ถูกกระทำชำเราแต่อย่างใด และจากการตรวจสอบบาดแผลไม่พบบาดแผลใดๆ เบื้องต้น อาจจะแจ้งข้อกล่าวหาบุกรุก และดำเนินคดีตามกฎหมายต่อไป