สลด! หนุ่มใหญ่ถูกยิงกลางหลัง ซิ่ง จยย. หนีตาย สุดท้ายดับคาหน้าบ้าน
03 ก.พ. 62 (16:28 น.)

หนุ่มใหญ่วัย 40 ปี ถูกยิงเข้าที่กลางหลัง ซิ่ง จยย. หนี เสียชีวิตคาหน้าบ้าน ตรวจสอบพบยาบ้าติดตัว 5 เม็ด ตร.คาดอาจเอี่ยวเรื่องพัวพันยาเสพติด

วันที่ 3 ก.พ. 62 ผู้สื่อข่าวรายงานว่า ร.ต.ท.อธิคม ทองแดง รอง สว.สอบสวน สถานีตำรวจภูธรบางปะอิน อ.บางปะอิน จ.พระนครศรีอยุธยา รับแจ้งเหตุมีผู้เสียชีวิตถูกยิงด้วยอาวุธปืน นอนเสียชีวิต พื้นที่ ต.บางกระสั้น อ.บางปะอิน จ.พระนครศรีอยุธยา จึงรุดไปตรวจสอบที่เกิดเหตุ พร้อมด้วย พ.ต.อ.ภูวดิท ชนะคชภัทร์ รองผบก.ภ.จว.พระนครศรีอยุธยา พ.ต.อ.ภัทรภัทร นุชยวง ผกก.สส.ภ.จว.พระนครศรีอยุธยา พ.ต.ท.สมาน ศรีอรุณ รอง ผกก.สอบสวน เจ้าหน้าที่ตำรวจชุดสืบสวนสถานีตำรวจภูธรบางปะอิน เจ้าหน้าที่ตำรวจพิสูจน์หลักฐานพระนครศรีอยุธยา แพทย์เวรโรงพยาบาลบางปะอิน และกำลังเจ้าหน้าที่อาสาสมัครมูลนิธิพุทไธสวรรย์

ในที่เกิดเหตุเป็นบ้านทาวน์เฮ้าส์ 2 ชั้น ประตูทางเข้าบ้านพบศพ นายสมาน อายุ 40 ปี สภาพศพนอนหงาย สวมเสื้อยืดคอกลมสีฟ้า สวมกางเกงขาสั้นสีแดง มีบาดแผลถูกยิงด้วยอาวุธปืน ชายโครงหลังซ้าย กระสุนทะลุหน้าอก 1 นัด มีเลือดไหลนองพื้น ที่กระเป๋ากางเกง ข้างซ้าย พบถุงพลาสติกแบบใส ภายในมียาบ้า จำนวน 5 เม็ด เงินสด 200 บาท อยู่ในกระเป๋ากางเกงข้างเดียวกัน ที่ประตูรั้วบ้านพบรถจักรยานยนต์ ฮอนด้าเวฟ สีแดง ไม่ติดแผ่นป้ายทะเบียน บริเวณเบาะมีคราบเลือดติดอยู่ และไมล์รถจักรยานยนต์ พบรอยกระสุนปืน มีหัวกระสุน ไม่ทราบขนาดฝังอยู่ 1 นัด

สอบถาม นางพูลศรี อายุ 63 ปี แม่ผู้ตาย เล่าว่า เมื่อช่วงเช้าตนเองตื่นนอนเตรียมตัวที่จะออกไปขายของ เปิดประตูบ้านพบลูกชายนอนอยู่ คิดว่าเมา แล้วมานอนหน้าบ้าน จึงเข้าไปเขย่าตัว เห็นว่ามีเลือดไหล ตนตกใจมาก จึงได้รีบโทรศัพท์บอกลูกสาว และแจ้งเจ้าหน้าที่มาช่วยเหลือ แต่ก็พบว่าลูกชายถูกยิงเสียชีวิตแล้ว

โดยก่อนหน้านี้ลูกชายเพิ่งจะพ้นโทษออกมาจากเรือนจำ ในคดีลักทรัพย์และยาเสพติดได้ประมาณ 1 ปี เคยประสบอุบัติเหตุทางรถยนต์ต้องผ่าตัดสมอง ทำให้การเคลื่อนไหว พูด เดินหรือทำอะไรเชื่องช้า ไปหางานอะไรทำไม่ได้ แต่อยากทำงาน และก็เพิ่งจะเข้าทำงาน ได้เพียง 2 วัน ก่อนจะมาเสียชีวิต โดยส่วนใหญ่จะไม่ค่อยได้เจอกัน เพราะต้องออกไปขายของที่ตลาด กลับบ้านมาก็ไม่เจอลูกชาย ซึ่งเขาจะเข้าบ้าน ตี 4-5 เป็นประจำ ไม่คิดว่าจะมาจบชีวิตแบบนี้

เบื้องต้น เจ้าหน้าที่มูลนิธิพุทไธสวรรย์นำร่างผู้เสียชีวิตส่งชันสูตรโรงพยาบาลธรรมศาสตร์เฉลิมพระเกียรติ จ.ปทุมธานี เพื่อชันสูตรอย่างละเอียดอีกครั้ง และให้เจ้าหน้าที่ชุดสืบสวนตรวจสอบกล้องวงจรปิดตามเส้นทาง ที่คาดว่าคนร้ายจะก่อเหตุ เพื่อติดตามตัวคนร้ายมาดำเนินคดีต่อไป เชื่อว่ามีส่วนพัวพันเรื่องยาเสพติด แต่ก็ยังไม่ตัดประเด็นอื่นทิ้ง โดยจะทำการเรียกคนใกล้ชิดสอบสวนอย่างละเอียดอีกครั้ง