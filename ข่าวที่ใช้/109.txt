ผวาเสียงปืนทั้งซอย ผัวสะกดรอยเมีย ไล่ยิงล้อสุดระทึก ตบ-ฉุดลากขึ้นรถ
11 ก.พ. 62 (07:08 น.)

สามีแอบสะกดรอยตามเมีย หลังไม่ยอมกลับบ้านข้ามคืน เปิดฉากไล่ยิงใส่ล้อรถ แล้วทำร้ายหญิงสาวและฉุดขึ้นรถอีกคันหนีหายไป ทำชาวบ้านผวากันทั้งผวา

เมื่อวานนี้ (10 ก.พ.) พ.ต.ท.สุชัย แสงส่อง สารวัตรสอบสวน สภ.คลองหลวง จ.ปทุมธานี ได้รับแจ้งเหตุมีชายหญิงทะเลาะวิวาทกัน และใช้อาวุธปืนยิงใส่รถยนต์ เป็นเหตุทำให้ยางรถได้รับความเสียหาย บริเวณลานจอดรถภายในซอยตลาดนัดคุณยาย 100 ปี ต.คลองหนึ่ง อ.คลองหลวง จ.ปทุมธานี จึงไปที่เกิดเหตุพร้อมด้วยเจ้าหน้าที่ตำรวจสายตรวจและเจ้าหน้าที่สืบสวน สภ.คลองหลวง

ที่เกิดเหตุบริเวณช่องจอดรถหน้าหอพักแห่งหนึ่ง พบรถยนต์ฮอนด้า ซีวิค สีขาว ถูกยิงเข้าที่ล้อรถด้านขวา ทำให้แตกเสียหาย นอกจากนี้ยังพบปลอกกระสุนปืน ขนาด 9 มม. ตกอยู่ที่พื้น 1 ปลอก เจ้าหน้าที่ตำรวจจึงเก็บไว้เป็นหลักฐาน ส่วนเจ้าของรถคันเสียหาย หลังเกิดเหตุถูกผู้ก่อเหตุทำร้ายร่างกาย และฉุดกระชากขึ้นรถยนต์สีขาวอีกคัน ก่อนขับออกไป

นางสาวเมธาวี อายุ 22 ปี พยานให้การว่า ขณะเกิดเหตุตนนั่งรถมากับแฟน เพื่อที่จะมาซักผ้า แต่เห็นผู้ชายขับรถยนต์มิตซูบิชิ มิราส สีขาว แต่จำหมายเลขทะเบียน กำลังจะชนกับรถยนต์ฮอนด้า ซีวิค สีขาว คันที่ถูกยิงปืนใส่ จากนั้นผู้ชายก็ลงมาจากรถ และได้ชักอาวุธปืนออกจากเอว ก่อนไปเคาะกระจกรถของผู้หญิง

แต่ฝ่ายหญิงกับไม่เปิดให้ ชายดังกล่าวจึงใช้อาวุธปืนยิงใส่ล้อรถไป 1 นัด ตนเห็นดังนั้นก็ได้ให้แฟนรีบขับรถหนีออกไปก่อน และรีบโทรศัพท์แจ้งเจ้าหน้าที่ตำรวจ เมื่อตนกลับมาดูอีกครั้งก็เห็นว่ารถยนต์จอดอยู่ที่ลานจอดรถ ขณะที่ชาวบ้านใกล้เคียงบอกว่าเห็นผู้หญิงวิ่งมาเพื่อที่จะขึ้นไปบนหอพัก แต่ผู้ชายที่ก่อเหตุได้วิ่งไล่ตามมา ก่อนจะตบตีทำร้ายกระทั่งเลือดไหล ก่อนจะนำฉุดตัวไปขึ้นรถและขับออกไปอย่างรวดเร็ว

ขณะที่พยานอีกคนหนึ่งให้การว่า คาดว่าฝ่ายชายน่าจะเป็นสามีที่มาตามภรรยา เพราะขณะทำร้ายร่างกายได้ดุด่าต่อว่าเสียงดังว่า "กูมาเฝ้าหาตัวมึง ตั้งแต่เมื่อวาน ทำไมไม่กลับบ้าน" ก่อนที่ฝ่ายชายจะฉุดกระชากฝ่ายหญิงขึ้นรถขับออกไป

พ.ต.ท.สุชัย แสงส่อง สารวัตรสอบสวนสภ.คลองหลวง เปิดเผยว่า หลังจากตรวจสอบที่เกิดเหตุจึงได้บันทึกภาพไว้เป็นหลักฐานพร้อมทั้งได้เก็บปลอกกระสุนปืนไปให้เจ้าหน้าที่ตำรวจหลักฐาน พร้อมทั้งให้เจ้าหน้าที่ชุดสืบสวนเร่งตรวจสอบกล้องวงจรปิดเพื่อหารถคันก่อเหตุและเพื่อเรียกตัวคนขับมาสอบปากคำพร้อมกับวิทยุสกัดจับรถคนร้ายแต่ยังไร้วี่แวว อย่างไรก็ตามจะได้หาเบาะแสเพื่อดำเนินคดีทางกฎหมายต่อไป