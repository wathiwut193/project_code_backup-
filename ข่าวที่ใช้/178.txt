หนีกรรมไม่พ้น กองปราบรวบตัวอดีตโจ๋ยิงคู่อริ หนีไปอยู่เกาะลันตาเป็น 10 ปี
30 ม.ค. 62 (06:56 น.)

ตำรวจกองปราบตามรวบตัวอดีตวัยรุ่นเลือดร้อน เคยก่อเหตุยิงคู่อริต่างหมู่บ้าน แล้วหนีอยู่บนเกาะลันตานานนับสิบปี สุดท้ายหนีเวรกรรมไม่พ้น

เมื่อวานนี้ (29 ม.ค.) เจ้าหน้าที่ตำรวจกองบังคับการปราบปราม ร่วมกันจับกุม นายธีรเดช อายุ 28 ปี ชาวอ.คลองท่อม จ.กรบี่ ผู้ต้องหาตามหมายจับศาลกระบี่แผนกเยาวชนและครอบครัว ในข้อหากระทำความผิดฐานร่วมกันพยายามฆ่าผู้อื่นโดยเจตนา และไตร่ตรองไว้ก่อน และมีอาวุธปืน เครื่องกระสุนไว้ในครอบครองโดยผิดกฎหมาย และพาอาวุธปืนไปในเมือง หมู่บ้าน หรือทางสาธารณะ โดยผิดกฎหมาย

สืบเนื่องจากเหตุการณ์เมื่อวันที่ 23 มีนาคม 2552 บริเวณร้านขายอาหาร ริมถนนสายคลองพน ท่ามะพร้าว อ.คลองท่อม โดยผู้ต้องหาและนายวิชิต ซึ่งเป็นกลุ่มวัยรุ่นใน อ.คลองท่อม จ.กระบี่ ได้ขับขี่รถจักรยานยนต์มีผู้ต้องหาเป็นผู้ซ้อนท้าย ไปตามถนนสายคลองพน-ท่ามะพร้าว

เมื่อไปถึงบริเวณที่เกิดเหตุ ได้พบเจอกลับกลุ่มวัยรุ่นต่างหมู่บ้านซึ่งเป็นคู่อริกัน มีความอาฆาตกันมาก่อน ต่อมาได้มีปากเสียงทะเลาะวิวาทกัน นายธีรเดช จึงใช้อาวุธปืนที่นำติดตัวไป ยิงใส่กลุ่มวัยรุ่นดังกล่าวและหลบหนีคดีไป

จนกระทั่งเจ้าหน้าที่ตำรวจกองกำกับการ 5 กองบังคับการปราบปราม ได้สืบสวนทราบว่านายธีรเดชได้หลบหนีคดีมาอยู่ในพื้นที่ อ.เกาะลันตา โดยมาทำงานเป็นคนงานรับจ้างส่งผัก และแต่งงานครอบครัวอยู่ในพื้นที่ดังกล่าว จึงร่วมกันจับกุมตัวผู้ต้องหารายนี้นำส่งพนักงานสอบสวน สภ.ทรายขาว เพื่อดำเนินคดีตามกฎหมายต่อไป