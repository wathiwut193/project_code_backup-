สิ้นท่า "พ่อหมอเงาะ" ลวงสาวขบเผาะปล้ำคาโรงแรม อ้างปัดเป่าสิ่งไม่ดีในมดลูก
23 ก.พ. 62 (15:32 น.)

ตำรวจบุกตามไปจับได้คาโรงแรม "พ่อหมอเงาะ" อ้างเป็นหมอดู-ขจัดปัดเป่าสิ่งชั่วคราว ลวงสาววัยรุ่นเข้าโรงแรม พอสบโอกาสข่มขืนยับ คาดมีเหยื่อนไม่ต่ำกว่า 10 รายแล้ว

(23 ก.พ.) ผู้สื่อข่าวรายงานว่า ที่ห้องประชุมชั้น 3 กองบังคับการตำรวจภูธร จ.ฉะเชิงเทรา พล.ต.ต.ธีรพล จินดาหลวง ผบก. ภ.จว.ฉะเชิงเทา ได้นำตัว นายบุญธรรม หรือ เงาะ อายุ 54 ปี ผู้ต้องหาก่อเหตุอนาจารโดยใช้อุบายล่อลวงขู่เข็ญ มาแถลงข่าวต่อสื่อมวลชน หลังจากเจ้าหน้าที่ตำรวจชุดสืบสวน สภ.บางปะกง ทำการจับกุมตัวได้คารีสอร์ทขณะกำลังก่อเหตุอนาจารเหยื่อหญิงสาว

พล.ต.ต.ธีรพล กล่าวว่า เมื่อวันที่ 21 กุมภาพันธ์ที่ผ่านมา ได้มีมารดาของเด็กสาววัย 16 ปี ได้เดินทางเข้าแจ้งความร้องทุกข์ต่อพนักงานสอบสวน สภ.บางปะกง ว่า สังเกตเห็นลูกสาวมีพฤติกรรมผิดปกติ จึงได้คาดคั้นสอบถาม กระทั่งทราบว่าลูกสาวได้ถูก นายเงาะม ซึ่งเป็นพ่อค้าตระเวนรับซื้อของเก่าตามบ้านเรือน ทำการหลอกลวงไปล่วงละเมิดทางเพศที่โรงแรมแห่งหนึ่งใน อ.บางปะกง จ.ฉะเชิงเทรา

โดยเหตุการณ์เกิดขึ้นสืบเนื่องจาก นายเงาะได้ขับรถกระบะอีซูซุ ดีแม็กซ์ สีน้ำตาล เข้ามาตระเวนรับซื้อของเก่าถึงยังที่บ้านพักของผู้เสียหาย โดยได้หลอกลวงลูกสาวว่าเป็นหมอดู และทายทักว่า "ช่วงนี้ดวงไม่ดีนะ หัวขาด มีผีตามอยู่ และมีของเขมรอยู่ในตัว ต้องทำพิธีปัดเป่า"

จากนั้นได้มีการขอหมายเลขโทรศัพท์และแชทพูดคุยกัน จนกระทั่งถูกผู้ต้องหาหลอกลวงไปล่วงละเมิดทางเพศ จนสำเร็จความใคร่ เจ้าหน้าที่ตำรวจ สภ.บางปะกง จึงได้ออกไปติดตามหาเพื่อจับกุมตัว ต่อมาเมื่อวานนี้ (22 ก.พ.) เจ้าหน้าที่ตำรวจ สภ.บางปะกง ได้รับแจ้งจากมารดาของเหยื่อรายที่ 2 ซึ่งเป็นหญิงสาววัย 18 ปีว่า เกิดเหตุในลักษณะเดียวกันขึ้นอีก และจากการสอบสวนพบว่าตำหนิรูปพรรณคนร้าย ยานพาหนะ ตลอดจนพฤติกรรมที่อ้างว่าจะพาไปปัดเป่าเคราะห์กรรมในทำนองเดียวกันนี้ตรงกันกับเหยื่อรายแรก

เจ้าหน้าที่ตำรวจชุดสืบสวน สภ.บางปะกง จึงเดินทางไปตรวจสอบยังที่โรงแรมแห่งเดิม เมื่อไปถึงก็พบรถยนต์ต้องสงสัยจอดอยู่ที่ห้องพัก และเมื่อเปิดห้องออกมา พบว่าผู้ต้องหากำลังอยู่กับเหยื่อรายที่ 2 ในสภาพที่ทั้งคู่นั้นถอดเสื้อผ้าออกและนุ่งผ้าเช็ดตัวอยู่เพียงผืนเดียว

โดยเหยื่อแจ้งว่า นายเงาะได้ขับรถคันที่ใช้ก่อเหตุมารับ เพื่อเข้ามาทำพิธีในโรงแรม เพราะพูดจาล่อลวงบอกว่าจะพามาทำพิธีปัดเป่าโชคร้ายให้ เมื่อมาถึงนายเงาะได้สั่งให้ถอดเสื้อผ้าออกและนุ่งผ้าเช็ดตัวเพียงผืนเดียวเพื่อทำพิธีกรรม และยังได้ทำการหอมแก้มผู้เสียหายด้วย

ทั้งนี้ นายบุญธรรม ได้ยอมรับสารภาพว่าได้ขับรถไปหลอกลวงรับเหยื่อเพื่อจะพามากระทำอนาจารจริง แต่เจ้าหน้าที่ตำรวจได้บุกเข้ามาตรวจค้นจับกุมเสียก่อน โดยที่ยังไม่ได้ลงมือทำอะไร

เมื่อผู้สื่อข่าวถามว่า เป็นหมอดูหรือดูดวงได้จริงหรือไม่ และสามารถทำพิธรปัดเป่าเคราะห์ได้จริงตามอ้างหรือไม่ นายบุญธรรมยังอ้างว่าเป็นหมอดูจริง และเคยปัดเป่าผู้คนแล้วหายได้จริงมาหลายราย

จากนั้นผู้สื่อข่าวถามว่ามีวิธีทำการรักษาหรือปัดเป่าอย่างไร นายบุญธรรม ระบุว่าต้องทำการปัดเป่าเป็นจุดด้วยวิธีการเป่าคาถาตรงที่มีของไม่ดีอยู่ เมื่อถามกลับว่า เหยื่อรายแรกมีของไม่ดีตรงไหน นายบุญธรรมบอกว่าตรงปีกมดลูกจึงต้องทำการเข้าไปปัดเป่าตรงนั้น

ขณะเดียวกันเมื่อเจ้าหน้าที่ตำรวจสอบถามว่า ได้เคยกระทำการลักษณะนี้มากี่ครั้งแล้ว นายบุญธรรม อ้างว่าเพิ่งกระทำมาแค่เพียง 2 ครั้ง แต่เจ้าหน้าที่พบว่ามีประวัติการแชทกับผู้ที่อาจตกเป็นเหยื่ออีกจำนวนมากถึงกว่าสิบราย จึงยังไม่เชื่อในคำให้การของผู้ต้องหา

ทั้งนี้ พล.ต.ต.ธีรพล กล่าวว่า หลังจากนำตัวผู้ต้องหามาแถลงข่าวแล้วจะนำตัวไปส่งศาลจังหวัดฉะเชิงเทา ฝากขังทันที ในข้อกล่าวหาพรากผู้เยาว์หญิงอายุมากกว่า 15 ปี แต่ไม่เกิน 18 ปี และกระทำอนาจารหญิงอื่นที่มิใช่ภรรยาของตนอายุไม่เกิน 18 ปีรวม 2 ข้อหา โดยจะดำเนินคดีในลักษณะต่างกรรมต่างวาระกัน รวมทั้ง 2 คดี