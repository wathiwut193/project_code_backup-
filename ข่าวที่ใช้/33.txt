
ทนายรณณรงค์ พา 2 นางแบบวัยรุ่น แจ้งความเอาผิด หลังถูกนำภาพหลุดอนาจาร ไปขายในกลุ่มไลน์ลับ และแอปพลิเคชัน VK   หลังล่อลวงมาถ่ายเซ็กซี่ แล้วโดนถ่ายรูปโป๊แบล็กเมล์... 

เมื่อเวลา 10.00 น. วันที่ 3 ธ.ค. ที่ บก.ปอท. ทนายรณณรงค์ แก้วเพ็ชร์ ประธานเครือข่ายรณรงค์ทวงคืนความยุติธรรมในสังคม พร้อมด้วย น.ส.เอ (นามสมมติ) อายุ 18 ปี และ น.ส.บี (นามสมมติ) อายุ 19 ปี เน็ตไอดอลชื่อดังและนางแบบโฆษณา เข้าพบ พ.ต.อ.ศิริวัฒน์ ดีพอ ผกก.3.บก.ปอท. ในฐานะโฆษกบก.ปอท. เพื่อแจ้งความร้องทุกข์ หลังแอปพลิเคชัน VK (เป็นโซเชียลมีเดียจากประเทศรัสเซีย) นำภาพโป๊และคลิปเน็ตไอดอลเด็ก มาเสนอขายผ่านแอปพลิเคชัน VK และมีการชักชวนเข้ากลุ่มไลน์ลับ กลุ่มที่ตั้งมาเพื่อซื้อขายแลกเปลี่ยนภาพลามกอนาจารของนักเรียน นักศึกษาโดยเฉพาะ ในกลุ่มเครือข่ายนี้มีสมาชิกร่วม 50,000 ราย 

ทนายรณณรงค์ เปิดเผยว่า ตนนำผู้เสียหาย 2 คน ปัจจุบัน อายุ 18-19 ปี มาแจ้งความร้องทุกข์เอาผิดผู้ที่เผยแพร่ภาพอนาจารของเด็กผ่านทางแอปพลิเคชัน VK เริ่มแรกมีผู้ก่อเหตุโดยจะมีการติดต่อผู้เสียหายเด็กสาวหน้าตาดีผ่านทางโซเชียล เน้นไปที่กลุ่มเด็กนักเรียน ม.ต้น – ม.ปลาย ล่อลวงว่าต้องการจ้างให้ถ่ายภาพวาบหวิวเซ็กซี่ เช่น การถ่ายแบบบิกินี ผู้เสียหายยังคงเป็นเพียงเด็ก หลงเชื่อได้ง่าย โดยผู้ล่อลวงชักจูงด้วยเงินตอบแทนตั้งแต่หลักพันบาทถึงหลักหมื่น บอกผู้เสียหายว่า จะเก็บภาพเซ็กซี่นี้ไว้ดูคนเดียว แต่หลังผู้เสียหายถ่ายภาพวาบหวิวส่งไป ผู้ล่อลวงกลับบอกว่ายังโป๊ไม่พอให้ถอดอีก หากไม่ทำมีการขู่ว่าจะปล่อยภาพวาบหวิว ขณะผู้เสียหายถูกล่อลวงเป็นเพียงเด็กอายุ 15-16 ปี เกิดความเกรงกลัวจึงจำใจทำตาม  

 
"ต่อมาผู้ก่อเหตุได้นำภาพโป๊อนาจารที่ได้มาเปิดเผยในแอปพลิเคชัน VK เป็นแอปพลิเคชันที่มีลักษณะคล้ายเฟซบุ๊ก แต่ไม่เซนเซอร์ภาพโป๊ ผู้ก่อเหตุนำภาพอนาจารที่ได้มาโฆษณา โดยในแอปพลิเคชันจะเปิดเผยเพียงตัวอย่างภาพ จากนั้นจะชักชวนผู้สนใจเข้ากลุ่มไลน์ลับ หากอยากเข้ากลุ่มนี้ต้องเสียเงิน 150 บาท ซึ่งในกลุ่มไลน์ลับนี้ มีการเปิดเผยภาพโป๊ อนาจารของผู้เสียหายมากกว่าในแอปพลิเคชัน VK เรื่องที่เกิดขึ้นส่งผลกระทบต่อผู้เสียอย่างมาก เพราะมีคนรู้จักเริ่มเห็นภาพ มีคนเข้ามาซักถามถึงการถ่ายภาพในลักษณะนี้ บ้างก็เข้าใจผิดว่าผู้เสียหายค้าประเวณี อีกทั้งยังมีการตามหาโซเชียลส่วนตัวของผู้เสียหาย บางรายนำ ทวิตเตอร์ เฟซบุ๊ก ของผู้เสียหายไปเปิดเผยในแอปพลิเคชัน VK อีกด้วย" ทนายรณณรงค์ กล่าว

 
  ด้าน พ.ต.อ.ศิริวัฒน์ กล่าวว่า ทาง บก.ปอท. จะมีการตรวจสอบอยู่แล้วว่าหากมีภาพโป๊เปลือยก็จะมีการลบทิ้งโดยอัตโนมัติ แต่แอปพลิเคชันนี้ยังเป็นแอปพลิเคชันที่ยังไม่มีการตรวจสอบ เจ้าหน้าที่จะตรวจสอบอย่างละเอียด และมีการตรวจสอบไปยังโมเดลลิ่งต่างๆ ว่ามีการส่งต่อภาพหรือเป็นโมเดลลิ่งจริงหรือไม่ อยากฝากถึงน้องๆ เด็กๆ อาจจะเพราะความรู้เท่าไม่ถึงการณ์ หรืออะไรก็แล้วแต่ อยากเตือนให้ระวัง เพราะภาพลามกเหล่านี้อยู่ในคอมพิวเตอร์แล้วมันจะคงอยู่ตลอด นอกจากนี้โทษที่มีการครอบครองภาพลามกอนาจารมีโทษสูงสุดจำคุกถึง 7 ปี .
