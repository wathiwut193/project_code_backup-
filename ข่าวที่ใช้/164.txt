นาทีชีวิต กระบะพุ่งชนนักปั่นกลางสี่แยกไฟแดง ศพหายหาไม่เจอ
25 ก.พ. 62 (17:13 น.)

เมื่อวันที่ 24 ก.พ.62 เผยคลิปภาพจากกล้องวงจรปิดวินาทีชนสยองกลางสี่แยกไฟแดงภัทรบพิตร  ต.เสม็ด  อ.เมือง  จ.บุรีรัมย เมื่อเวลา 06.28 น. วันที่ 22 ก.พ. 62 ที่ผ่านมา  เป็นเหตุให้มีผู้เสียชีวิต  1 ราย  โดยในคลิปภาพดังกล่าวจะเห็นว่ารถกระบะขับมาจากทาง อ.ประโคนชัย  จะมุ่งหน้าเข้าตัวเมืองบุรีรัมย์ด้วยความเร็ว   

ส่วนรถจักรยานปั่นมาจากถนนสายเลี่ยงเมือง จะมุ่งหน้าไปทางศูนย์ราชการจังหวัด จ.บุรีรัมย์  พอมาถึงสี่แยกจุดเกิดเหตุรถจักรยานคันดังกล่าว ก็ปั่นแซงรถกระบะอีกคันที่จอดรอสัญญาณไฟอยู่ เมื่อไปถึงกลางสี่แยกรถกระบะก็พุ่งชนรถจักรยานคันดังกล่าวอย่างเต็มแรง   

จนทำให้จักรยานลอยกระเด็นไปไกลเกือบ 100 เมตร  แต่ไม่เจอตัวคนปั่นคาดว่านะติดไปรถกระบะด้วย ซึ่งก็พ้นจากรัศมีของกล้องวงจรปิดไปแล้ว แต่จากการสอบถามเจ้าหน้าที่เบื้องต้นทราบว่าหลังเกิดเหตุรถกระบะได้พานักปั่นจักรยานที่ถูกชนส่งโรงพยาบาลเองแต่ก็เสียชีวิตในที่สุด 

อย่างไรก็ตามจากการตรวจสอบทราบว่า คนปั่นจักรยานคันดังกล่าวเป็นอาจารย์โรงเรียนแห่งหนึ่งใน จ.บุรีรัมย   และได้เสียชีวิตแล้ว  ทั้งเพื่อนครูและผู้ที่ทราบข่าว ต่างก็ได้เข้าไปโพส์ตแสดงความเสียใจกับครอบครัวผู้เสียชีวิตทั้งทางไลน์และเฟสบุ๊ก    

บางคนให้ข้อมูลว่าอาจารย์จะชอบมาปั่นจักรยานตอนเช้าเพื่อออกกำลังกายเกือบทุกวัน   ซึ่งอุบัติเหตุที่เกิดขึ้นครั้งนี้ ก็ถือเป็นอุทาหรณ์สำหรับผู้ที่ชอบปั่นจักรยานออกกำลังกาย   ต้องใช้ความระมัดระวังเพราะอุบัติเหตุเกิดขึ้นได้ตลอดเวลา

จากการสอบถามนายพีระพงษ์   แย้มศรี   อายุ 32 ปี ชาวบ้านที่มีอาชีพขายพวงมาลัย  บริเวณสี่แยกภัทรบพิตร  ให้ข้อมูลว่า  วันเกิดเหตุตนไม่ได้มาขายพวงมาลัยที่สี่แยกดังกล่าวมีอีกคนมาขายแทนแต่เท่าที่ขายอยู่แยกดังกล่าวมานานก็เห็นเกิดอุบัติเหตุบ่อยครั้งมีทั้งบาดเจ็บและเสียชีวิต  

ซึ่งส่วนใหญ่ก็จะฝ่าสัญญาณไฟ   โดยเฉพาะช่วงที่คาบเกี่ยวจะเปลี่ยนจากไฟแดงเป็นไฟเขียว  หรือไฟเขียวเปลี่ยนเป็นไฟแดง  ต่างฝ่ายต่างจะเร่งความเร็วเพื่อให้ทันสัญญาณไฟ   จึงอยากฝากถึงผู้ขับขี่ได้ใช้ความระมัดระวัง โดยเฉพาะช่วงเปลี่ยนสัญญาณไฟควรจะชะลอความเร็ว  เพื่อความปลอดภัยของตัวเองและเพื่อนร่วมทาง