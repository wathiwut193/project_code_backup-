งานฝังลูกนิมิตอาบเลือด! หนุ่มยิงเปรี้ยงเจาะหลังลูกหนี้ พระนั่งสวดโดนลูกหลงด้วย
12 ก.พ. 62 (06:00 น.)

เมื่อเวลา 16.30 น. (11 ก.พ. 62) ร.ต.อ.วันชัย แสงอ่วม รองสารวัตรสอบสวนสถานีตำรวจภูธรบ้านบึง ได้รับแจ้งว่ามีเหตุยิงกันภายในวัด หมู่ 4 ตำบลหนองซ้ำซาก อำเภอบ้านบึง จังหวัดชลบุรี ทำให้มีผู้ได้รับบาดเจ็บในที่เกิดเหตุจำนวน 2 ราย หลังรับแจ้งจึงรีบรุดเข้าตรวจสอบ พร้อมด้วยหน่วยกู้ภัยศีลธรรมสมาคมบ้านบึง เมื่อถึงในที่เกิดเหตุช่วงบริเวณโบสถ์พบประชาชนจำนวนมากที่เข้ามาภายในวัด เนื่องจากกำลังมีงานปิดทองฝังลูกนิมิตผูกพัทธสีมา

พบชาวบ้านกำลังยืนมุงดูอาการของผู้ได้รับบาดเจ็บทราบชื่อคือ นายนิกร อายุ 32 ปี ได้รับบาดเจ็บถูกอาวุธปืนยิงเข้าบริเวณด้านหลัง กระสุนทะลุใต้ราวนมด้านขวา และอีกรายคือ พระมหาประภาส อายุ 53 ปี เป็นเจ้าอาวาสอีกวัดหนึ่งที่มาร่วมพิธี ได้รับบาดเจ็บถูกกระสุนชนิดเดียวกันยิงเข้าที่บริเวณแขนขวากระสุนฝังในตุงที่แขนจนเห็นชัด กระดูกแตก หน่วยกู้ภัยได้เร่งช่วยปฐมพยาบาลเบื้องต้นก่อนรีบนำส่งโรงพยาบาลบ้านบึง และในที่เกิดเหตุพบปลอกกระสุนขนาด 9 มม. ตกอยู่

ตรวจสอบในที่เกิดเหตุยังพบตัวมือปืนที่หลังจากก่อเหตุแล้วได้มีประชาชนช่วยกันจับตัว นายภาคิน อายุ 26 ปี ซึ่งเป็นลูกชายอดีตผู้ใหญ่บ้านแห่งหนึ่งเอาไว้ได้ พร้อมของกลางเป็นอาวุธปืนที่ยังคงบรรจุเครื่องกระสุน ขนาด 9 มม. เอาไว้อีก 7 นัด จึงได้ยึดไว้เป็นหลักฐาน พร้อมกับควบคุมตัวมาทำการสอบสวนยัง สถานีตำรวจภูธรบ้านบึง


พระมหาประภาส อายุ 53 ปี ที่โดนลูกหลงบาดเจ็บ

จากการสอบถาม พระสงฆ์รูปหนึ่ง เล่าว่า วันนี้ที่วัดมีงานทำพิธีสวดฝังลูกนิมิตเป็นวันสุดท้าย ในขณะที่มีประชาชนกำลังเข้าร่วมงาน ผู้บาดเจ็บกับมือปืนได้เข้ามาร่วมงานด้วยเช่นกัน ทั้งสองได้เจอและพูดคุยกันอยู่พักนึง จนเกิดมีปากเสียงทะเลาะกัน นายภาคินมือปืนได้ชักอาวุธปืนที่พกมายิงใส่นายนิกรที่หลังจนกระสุนทะลุไปถูกพระมหาประภาส เจ้าอาวาสวัดสิงห์ทองพรมมาวาส ที่ถูกนิมนต์มาร่วมสวดในพิธี ได้รับบาดเจ็บ

จากการสอบสวนนายภาคิน ให้การสารภาพว่า ตนเองกับนายนิกรผู้บาดเจ็บซึ่งเป็นญาติห่างๆ กัน แต่ก่อนหน้านั้นเคยมีปัญหาเรื่องเงินที่เคยหยิบยืมกันไป จนผ่านมานานหลายปีและนายนิกรเคยมียกพวกไปทำร้ายร่างจนได้รับบาดเจ็บอีกด้วย จึงเกิดความแค้นมาโดยตลอด พอมาในวันนี้ได้มาเจอจึงเข้าไปทวงถามถึงเงินที่ยืมจนเกิดมีปากเสียงกัน จนทำให้ตนเองยั้งใจไม่อยู่ จึงใช้อาวุธปืนที่พกมายิงใส่ทันทีจนเป็นเหตุดังกล่าว

เบื้องต้นทางเจ้าหน้าที่ตำรวจได้ตั้งข้อหานายภาคิน พยายามฆ่าผู้อื่นโดยเจตนา ยิงปืนในที่สาธารณะโดยไม่มีเหตุอันควรและพกพาอาวุธปืนไปในเมืองและที่ชุมชน พร้อมนำตัวส่งพนักงานสอบสวนดำเนินคดีตามกฎหมาย