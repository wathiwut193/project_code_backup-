สลด นักเรียนสาววัย 16 ปี สวมชุดดำไว้อาลัยให้ตัวเอง แถมเปลี่ยนรูปโปรไฟล์เป็นสีดำ พร้อมโพสต์เฟซบุ๊กขอโทษทุกคนที่ยังอยู่ ก่อนใช้ปืนลูกโม่ .38 จ่อยิงกลางแสกหน้าฆ่าตัวตายคาห้องนอน ตำรวจสันนิษฐานอาจน้อยอกน้อยใจ เพราะถูกพ่อแม่ว่ากล่าวตักเตือนด้วยความรัก หลังพบลูกสาวหมกมุ่นแต่โลกโซเชียลจนไม่สนใจการเรียน

อุทาหรณ์เตือนใจผู้ปกครองควรใส่ใจบุตรหลานวัยรุ่น หลังเกิดเหตุนักเรียนสาวยิงตัวตายคาห้องนอน คาดน้อยใจถูกพ่อแม่ว่ากล่าวตักเตือนเรื่องติดสื่อโซเชียลจนละทิ้งการเรียน เหตุสลดใจครั้งนี้เปิดเผยเมื่อเวลา 14.30 น. วันที่ 17 มี.ค. ร.ต.อ.รุจจิโรจน์ กิติกนกกาญจน์ รอง สว. (สอบสวน) สภ.ประตูน้ำจุฬาลงกรณ์ จ.ปทุมธานี รับแจ้งมีคนยิงตัวตายในอาคารพาณิชย์ 2 ชั้น พื้นที่ ต.ประชาธิปัตย์ อ.ธัญบุรี จ.ปทุมธานี ไปตรวจสอบพร้อม พ.ต.อ.ปัญณพัฒน์ เดชโชติพิสิฐ ผกก.สภ.ประตูน้ำจุฬาลงกรณ์ ตำรวจชุดสืบสวน เจ้าหน้าที่ศูนย์พิสูจน์หลักฐาน แพทย์เวร รพ.ประชาธิปัตย์ และอาสาสมัครมูลนิธิป่อเต็กตึ๊ง

ในห้องนอนชั้นบน พบผู้เสียชีวิตเป็นหญิง ทราบชื่อ น.ส.แต้ว (นามสมมติ) อายุ 16 ปี นักเรียนชั้น ม.4 ร.ร.มัธยมสาธิตวัดพระศรีมหาธาตุ บางเขน กรุงเทพฯ สวมเสื้อยืดแขนสั้นสีดำ นุ่งกางเกงวอร์มขายาวสีดำ นอนหงายจมเลือดอยู่บนที่นอน มีบาดแผลถูกยิงด้วยปืนเข้าที่หน้าผาก 1 นัด ข้างตัวผู้ตายพบปืนลูกโม่ .38 ตกอยู่ 1 กระบอก เบื้องต้นพบว่าก่อนหน้าที่ผู้ตายจะใช้ปืนยิงตัวเองราว 2 ชั่วโมง ได้เปลี่ยนรูปโปรไฟล์ในเฟซบุ๊กส่วนตัวเป็นสีดำ พร้อมโพสต์ข้อความตัวอักษรสีขาวบนพื้นหลังสีดำว่า “ขอโทษที่ทุกอย่างต้องเป็นแบบนี้ ขอโทษสำหรับคนที่ยังอยู่หลังจากนี้ ขอโทษ...” ตำรวจได้ถ่ายรูปไว้เป็นหลักฐาน และพยานเก็บหลักฐานที่พบในห้องเกิดเหตุ รวมถึงปืนที่ใช้ก่อเหตุไปตรวจสอบอย่างละเอียด

พ.ต.อ.ปัญณพัฒน์ เดชโชติพิสิฐ ผกก.สภ.ประตูน้ำจุฬาลงกรณ์ กล่าวว่า จากการสอบถามพ่อแม่ของผู้เสียชีวิตให้การสอดคล้องกันว่า สาเหตุที่ลูกสาวยิงตัวตายในครั้งนี้ สันนิษฐานว่าน่าจะเกิดจากความน้อยอกน้อยใจพ่อกับแม่ที่ได้ว่ากล่าวตักเตือน เนื่องจากผู้ตายหมกมุ่นอยู่แต่โลกโซเชียล ไม่ค่อยสนใจการเรียน ประกอบกับการตรวจสอบบาดแผลพบว่าอยู่กลางแสกหน้าบริเวณเหนือคิ้วทั้ง 2 ข้าง ส่วนปืนลูกโม่ .38 มีปลอกกระสุนปืนอยู่ในรังเพลิง 2 ปลอก กระสุนปืนที่ยังไม่ได้ยิงอีก 4 นัด บนเพดานห้องยังพบรอยกระสุนปืน 1 นัด ขณะนี้นำพ่อแม่ผู้ตายไปสอบสวนเพิ่มเติมที่โรงพักเพื่อหาแรงจูงใจและหาตัวเจ้าของปืน ส่วนศพมอบให้มูลนิธิฯนำส่งสถาบันนิติวิทยาศาสตร์ รพ.ธรรมศาสตร์เฉลิมพระเกียรติ ให้แพทย์ผ่าพิสูจน์หาวิถีกระสุนเพื่อหาสาเหตุการตายที่แท้จริงต่อไป