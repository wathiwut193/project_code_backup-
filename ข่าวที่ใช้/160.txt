ตำรวจแจง “โชคชัย” วิ่งหนีเจ้าหน้าที่ ไม่ผิดเพราะถูกเชิญมา ไม่ได้เป็นผู้ต้องหา
21 ก.พ. 62 (08:24 น.)

ตำรวจแจง "โชคชัย" วิ่งหนีไม่มีความผิด ชี้ขณะนั้นถูกเชิญตัวมา ไม่ใช้ผู้ต้องหาที่มีความผิด หลังรวมตัวชุมนุม เปิดเพลงแบทเทิล "ประเทศกูมี" กับตำรวจ

(21 ก.พ.) พ.ต.ท.ไพรัช ไสยเลิศ รองผู้กำกับการสอบสวน สถานีตำรวจนครบาลนางเลิ้ง (รอง ผกก.สอบสวน สน.นางเลิ้ง) เปิดเผยกับสำนักข่าว ไอ.เอ็น.เอ็น. กรณีที่วานนี้ (20 ก.พ.) ตำรวจควบคุมตัว นายเอกชัย หงส์กังวาน และ นายโชคชัย ไพบูลย์รัชตะ นักเคลื่อนไหว หลังทั้งสองคนทำกิจกรรมบริเวณด้านหน้า กองบัญชาการกองทัพบก(บก.ทบ.) มีการเปิดเพลง “ประเทศกูมี” และนำตุ๊กตาหมีมาแขวนคอลักษณะคล้ายเหตุการณ์ 6 ตุลาคม 2519

ก่อนที่จะถูกตำรวจเชิญตัวไปที่ สน.นางเลิ้ง จ.กรุดเทพ ต่อมาปรากฏคลิปวิดีโอภาพเปิดเผยภาพนายโชคชัย ลงมาจากรถควบคุมผู้ต้องหา ก่อนที่จะวิ่งหนีออกจากพื้นที่ สน.นางเลิ้ง โดยมีการส่งต่อกันในสื่อสังคมออนไลน์เป็นวงกว้าง

โดย พ.ต.ท.ไพรัช ระบุว่า ตำรวจได้ดำเนินการแจ้งข้อกล่าวหาทั้งหมด 4 คน ได้แก่ นายเอกชัย หงส์กังวา, นายโชคชัย ไพบูลย์รัชตะ, นายพริษฐ์ ชิวารักษ์ และ นายธนวัฒน์ วงศ์ไชย ในข้อหา ไม่แจ้งการชุมนุมต่อเจ้าพนักงานทราบภายใน 24 ชั่วโมง ก่อนมีการชุมนุม ถือเป็นความผิดตาม พ.ร.บ.การชุมนุมสาธารณะ พ.ศ.2558 ต้องระวางโทษปรับไม่เกินหนึ่งหมื่นบาท โดยหลังจากสอบปากคำเสร็จทั้งหมดได้ให้ปฏิเสธทุกข้อกล่าวหา

นอกจากนี้ นายเอกชัย ยังถูกแจ้งข้อกล่าวหาเพิ่มอีก 1 ข้อคือใช้เครื่องขยายเสียงโดยไม่ได้รับอนุญาตจากเจ้าหน้าที่ โดยได้เปรียบเทียบปรับเป็นจำนวนเงิน 200 บาท ก่อนที่จะปล่อยตัวผู้ต้องหาทั้งหมด เนื่องจากไม่ใช่ผู้ต้องหาในคดีที่มีอัตราโทษสูง เป็นเพียงโทษปรับเท่านั้น

ส่วนกรณีที่ นายโชคชัย ได้มีการวิ่งหนีเจ้าพนักงานนั้น รอง ผกก.สอบสวน สน.นางเลิ้ง กล่าวว่า การกระทำของนายโชคชัยนั้นไม่ถือเป็นความผิด เพราะขณะนั้นตำรวจเพียงเชิญตัวมาสอบปากคำเท่านั้น นายโชคชัยไม่ใช่ผู้ต้องหาแต่อย่างใด