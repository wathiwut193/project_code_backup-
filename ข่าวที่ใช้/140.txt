พี่สะใภ้โหด-ควงมีดแทงดับน้องเขยคาห้องนอน ปมเหตุไม่แบ่งเงินเบี้ยยังชีพ
05 ก.พ. 62 (19:22 น.)

(5 ก.พ. 62)  พ.ต.ท.วิเชียร ประมูลสิน สว.(สอบสวน) สภ.เมืองยาว อ.ห้างฉัตร จ.ลำปาง พร้อมตำรวจชุดสืบสวน เจ้าหน้าที่ตำรวจศูนย์พิสูจน์หลักฐาน 5 ลำปาง แพทย์ รพ.ห้างฉัตร และเจ้าหน้าที่กู้ภัยเมืองยาว เจ้าหน้าที่กู้ภัยห้างฉัตรแม่ตาล
รุดไปตรวจสอบที่เกิดเหตุ บริเวณบ้านหลังหนึ่ง บ้านสันกำแพงเหนือ ต.เมืองยาว อ.ห้างฉัตร จ.ลำปาง หลังได้รับแจ้งมีเหตุฆ่ากันตาย โดยในที่เกิดเหตุ พบศพ นายอำนวย อายุ 61 ปี เจ้าของบ้านนอนเสียชีวิตอยู่บนบ้านที่เกิดเหตุ

โดยสภาพศพ นอนหงายถูกแทงเข้าที่บริเวณหน้าท้อง และตามร่างกายอีกหลายแห่ง มือด้านขวาถือมีดปลายแหลม เจ้าหน้าที่จึงได้ร่วมกันชันสูตรพลิกศพเบื้องต้น ก่อนจะนำศพไปชันสูตรอย่างละเอียดอีกครั้งที่โรงพยาบาล

จากการสอบสวน น.ส.บัวแก้ว อายุ 46 ปี ภรรยาของผู้ตายทราบว่า ผู้ก่อเหตุคือ นางมะเรียน อายุ 54 ปี ชาวบ้าน ต.เมืองยาว อ.ห้างฉัตร จ.ลำปาง ซึ่งเป็นพี่สาวของตนเอง

โดยก่อนเกิดเหตุขณะที่ตนเองกำลังเข้านอน ส่วนผู้ตายสามีตนเองได้นอนหลับพักผ่อนแล้วแต่นอนคนละห้องนอน  จากนั้น นางมะเรียน ได้ขึ้นมาบนบ้าน และตะโกนถามตนเองว่า ผู้ตายได้เอาเงินให้ตนเองเนื่องจากผู้ตายได้ไปรับเบี้ยยังชีพมา

จากนั้นนางมะเรียน ได้เดินเข้าไปหาผู้ตายที่ลุกมาจากที่นอนและทั้งสองคนได้เข้าทำร้ายกันและกัน ตนเองตกใจจึงได้วิ่งลงจากบ้านไปหาคนมาช่วยแต่มาทราบภายหลังว่า สามีตนเองถูกพี่สาวตนเองใช้อาวุธมีดแทงจนเสียชีวิตแล้ว

อย่างไรก็ตาม เจ้าหน้าที่ได้ติดตามจับกุม นางมะเรียน พร้อมของกลางอาวุธมีดปลายแหลม จำนวน 1 ด้าม ได้ที่บ้านพักห่างจากที่เกิดเหตุประมาณ 60 เมตร ซึ่งได้ให้การรับสารภาพ ทั้งนี้จึงได้แจ้งข้อหาฆ่าผู้อื่น และนำส่งพนักงานสอบสวน สภ.เมืองยาว เพื่อดำเนินคดีตามกฎหมายต่อไป