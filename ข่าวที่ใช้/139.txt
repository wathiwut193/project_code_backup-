ศาลสั่งคุก 2 เดือนปรับ 6 พัน หนุ่มวินจักรยานยนต์โชว์ยืนบนเบาะ
05 ก.พ. 62 (19:34 น.)

ศาลสั่งจำคุก 2 เดือน ปรับ 6 พัน หนุ่มวินจักรยานยนต์ ซิ่งยืนบนเบาะโชว์ ถนนอ่อนนุช สารภาพเหลือคุก 1 เดือน ปรับ 3 พัน พร้อมรอลงอาญา 2 ปี

พนักงานอัยการ คดีอาญากรุงเทพใต้ 6 (พระโขนง) ได้เป็นโจทก์ยื่นฟ้อง นายกัณภัค อายุ 24 ปี อาชีพขี่รถจักรยานยนต์รับจ้างเป็นจำเลย ต่อศาลจังหวัดพระโขนง ในความผิดฐานขับรถโดยไม่คำนึงถึงความปลอดภัยหรือความเดือดร้อนของผู้อื่นและขับรถโดยประมาทหรือน่าหวาดเสียวอันอาจเกิดอันตรายแก่บุคคลหรือทรัพย์สิน ตาม พ.ร.บ.จราจรทางบก พ.ศ.2522 และ พ.ร.บ.จราจรทางบก (ฉบับที่ 4) พ.ศ.2535 มาตรา 29

จากกรณีเมื่อวันที่ 30 มกราคม 2562 เวลากลางวัน จำเลยซึ่งขี่รถจักรยานยนต์รับจ้างวินสายสัมพันธ์ เขตประเวศ เสื้อหมายเลข 19 ได้ขับขี่รถจักรยานยนต์สาธารณะป้ายเหลือง ในลักษณะยืนอยู่บนเบาะ ไม่ได้นั่งขับตามปกติ ไม่ใช้มือจับคันบังคับ (แฮนด์) ของรถโดยใช้เหรียญล็อกบริเวณคันเร่งของรถ ไว้เป็นระยะทางไกล โดยไม่สวมหมวกนิรภัย ไม่จัดทำ พ.ร.บ.ผู้ประสบภัยจากรถ และไม่เสียภาษีประจำปี

>> เปิดใจ "วินยืนหนึ่ง" ไหว้ขอโทษสังคม แม่ยันลูกเป็นคนดี-เห็นคลิปรีบมามอบตัว

โดยขับแล่นไปตามถนนอ่อนนุชขาออก จาก ถ.ศรีนครินทร์ มุ่งหน้าลาดกระบัง ด้วยความเร็วสูงในลักษณะส่ายไปมา อันเป็นการขับรถโดยประมาทและน่าหวาดเสียว ไม่คำนึงถึงความปลอดภัยและสร้างความเดือดร้อนอันอาจเกิดอันตรายแก่บุคคลหรือทรัพย์สินของรถคันอื่นๆ ที่ใช้ถนนดังกล่าวซึ่งเป็นการขับรถในลักษณะที่ผิดปกติวิสัยของการขับรถตามธรรมดาอันเป็นการฝ่าฝืนตามกฎหมาย

ทั้งนี้ ศาลพิเคราะห์แล้ว เห็นว่าจำเลยกระทำผิดจริง การกระทำของจำเลยเป็นกรรมเดียวผิดต่อกฎหมายหลายบทให้ลงโทษฐานขับรถโดยไม่คำนึงถึงความทุกข์ร้อนหรือความปลอดภัยของบุคคลอื่น ซึ่งเป็นบทที่มีโทษหนักที่สุด จำคุก 2 เดือน ปรับ 6,000 บาท จำเลยให้การรับสารภาพลดโทษให้กึ่งหนึ่งคงจำคุก 1 เดือน ปรับ 3,000 บาท จำเลยไม่เคยมีประวัติการกระทำความผิดมาก่อน เห็นควรให้รอการลงโทษจำคุกไว้มีกำหนด 2 ปี ตามประมวลกฎหมายอาญามาตรา 56 ริบของกลางรถจักรยานยนต์สาธารณะป้ายเหลือง