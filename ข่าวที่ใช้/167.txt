

หนุ่มสักลายมังกรกลายเป็นศพ เสียชีวิตปริศนาอยู่ข้างถนน หลังหอบเสื้อผ้ามาใช้ชีวิตอยู่ท้ายรถกระบะ ญาติบอกอารมณ์อินดี้แยกอยู่กับครอบครัวมาแรมเดือนแล้ว

(18 ก.พ.) พ.ต.ท.ยศวัฒน์ นิติรัฐพัฒนคุณ สารวัตรสอบสวน สภ.คลองหลวง จ.ปทุมธานี ได้รับแจ้งเหตุจากประชาชนว่าพบผู้เสียชีวิตนอนอยู่หน้าปากซอยคลองหลวง 14 ริมถนนพหลโยธินขาเข้า ต.คลองหนึ่ง อ.คลองหลวง จ.ปทุธานี จึงไปที่เกิดเหตุพร้อมด้วยแพทย์นิติเวชโรงพยาบาลธรรมศาสตร์ เฉลิมพระเกียรติอาสาสมัครมูลนิธิปอเต็กตึ้ง

ที่เกิดเหตุพบผู้เสียชีวิตเป็นชาย ทราบชื่อ นายสุรชัย อายุ 45 ปี สภาพศพนอนเสียชีวิตอยู่ข้างถนนจ.ปทุมธานี สวมกางเกงแต่ไม่สวมเสื้อ ที่แผ่นหลังมีรอยสักลายมังกรอยู่ นอกจากนี้ยังมีสุนัขนอนเฝ้าอยู่ใกล้ๆ อีกทั้งยังพบรถกระบะสภาพเก่าจอดอยู่ โดยมีเต้นท์และเครื่องนอนวางอยู่ที่ท้ายกระบะ ผลจากการชันสูตรเบื้องต้นไม่พบบาดแผลการถูกทำร้าย

นางสาวเฉลิมศรี อายุ 40 ปี พี่สาวผู้ตาย เปิดเผยว่า น้องชายได้ออกจากบ้านมานอนหลังรถกระบะได้ประมาณเดือนเศษแล้ว ซึ่งน้องชายอยากออกมาจากบ้านเอง แต่ก็ยังมีพี่ๆ คอยให้เงินใช้อยู่ และชอบดื่มเหล้าเป็นประจำ 
ส่วนสุนัขที่นอนอยู่ข้างๆ ศพนั้น เป็นสุนัขจรจัดที่น้องชายได้ให้ข้าวให้น้ำกินอยู่ตลอด ซึ่งตนเองก็เพิ่งมารู้จากชาวบ้านใกล้เคียงในช่วงเช้าว่า น้องชายได้นอนเสียชีวิตอยู่ข้างถนนจึงเดินทางมาตรวจสอบ

พ.ต.ท.ยศวัฒน์ นิติรัฐพัฒนคุณ สารวัตรสอบสวน สภ.คลองหลวง เปิดเผยว่า หลังจากตรวจสอบที่เกิดเหตุแล้วจึงได้บันทึกภาพไว้เป็นหลักฐานและได้ให้เจ้าหน้าที่มูลนิธิปอเต็กตึ้ง นำผู้เสียชีวิตส่งนิติเวชโรงพยาบาลธรรมศาสตร์ เฉลิมพระเกียรติเพื่อตรวจสอบหาสาเหตุอีกครั้ง