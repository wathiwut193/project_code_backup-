สั่งตายหนุ่มไทยนักร้องผับดังท่าขี้เหล็ก กระหน่ำยิงดับปริศนาคาลานจอดรถ
10 ก.พ. 62 (09:16 น.)

หนุ่มไทยนักร้องผับดัง เมืองท่าขี้เหล็ก ถูกคนร้ายซุ่มใช้ปืนกระหน่ำยิงดับคาเก๋ง ระหว่างจะขับรถออกไปซื้อของ ตำรวจไทยประสานตำรวจเมียนมาเร่งสืบหาสาเหตุ

(10 ก.พ.) ผู้สื่อข่าวรายงานว่า เมื่อช่วงกลางดึกที่ผ่านมา ตำรวจ จ.ท่าขี้เหล็ก ประเทศเมียนมารับแจ้งเหตุมีคนถูกยิงเสียชีวิต ที่บริเวณลานจอดรถ วันจีวันผับ บนถนนสายท่าขี้เหล็ก-เชียงตุง ไปทางทิศตะวันออก ห่างจากสะพานมิตรภาพไทย-เมียนมา ข้ามลำน้ำสายประมาณ 3 กิโลเมตร

เจ้าหน้าที่ตรวจสอบพบรถเก๋งโตโยต้า และที่บริเวณเบาะคนขับพบศพ นายวุฒิชัย อายุ 31 ปี ชาว จ.อุบลราชธานี สภาพศพถูกยิงด้วยอาวุธปืนไม่ทราบขนาดเข้าที่ใบหน้าและลำคอ 3 นัด

จากการสอบถามเบื้องต้น ทราบว่า ผู้เสียชีวิตทำงานเป็นนักร้องอยู่ที่ผับตรงจุดเกิดเหตุ ซึ่งก่อนเกิดเหตุกำลังจะขับรถออกไปซื้อของ ปรากฏว่ากลับมีคนร้ายเข้ามาประชิดตัว พร้อมใช้อาวุธปืนจ่อยิงจนเสียชีวิต ก่อนหลบหนีไป

ล่าสุด หน่วยงานประสานงานท้องถิ่นชายแดนไทย-เมียนมา หรือ ทีบีซีฝ่ายไทย ได้ประสานกับทีบีซีฝ่ายเมียนมาแล้ว เบื้องต้นยังไม่ทราบสาเหตุของการเสียชีวิตที่แน่ชัด

นอกจากนี้ตำรวจยังได้เข้าตรวจสอบห้องพักต้องสงสัย พบ นายขวัญ อายุ 27 ปี กำลังเสพยาไอซ์อยู่ จึงควบคุมตัวไปดำเนินคดี ข้อหาครอบครองยาเสพติด พร้อมสอบสวนขยายผลว่า มีส่วนเกี่ยวข้องกับผู้เสียชีวิตหรือไม่ ซึ่งจะติดตามผู้เกี่ยวข้องมาดำเนินคดี

ขณะที่ ทาง ตม.เชียงราย จะได้ประสานงานตำรวจจังหวัดท่าขี้เหล็ก เพื่อติดตามความคืบหน้าของคดีและติดต่อญาติผู้เสียชีวิตเพื่อส่งมอบศพผู้เสียชีวิตไปบำเพ็ญกุศลตามประเพณี