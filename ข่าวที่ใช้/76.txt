
ตำรวจสนธิกำลังเข้าตรวจค้นกลุ่มนายทุนอายัดทรัพย์สิน รถยนต์หรู 15 คัน บ้าน 5 หลัง โรงงานขยะ 1 แห่ง เครื่องเพชร ทอง อีกจำนวนมาก รวม 200 ล้านบาท แจ้งข้อหา อั่งยี่และร่วมกันให้บุคคลอื่นกู้ยืมเงินโดยเรียกดอกเบี้ยเกินกฎหมายกำหนด

(15 ก.พ.) พล.ต.ต.สุรเชษฐ์ หักพาล ผู้บัญชาการสำนักงานตรวจคนเข้าเมือง (สตม.) ในฐานะรองผู้อำนวยการศูนย์ปราบปรามอาชญากรรมทางเทคโนโลยี แถลงผลการจับกุมกลุ่มนายทุนปล่อยเงินกู้ในพื้นที่กรุงเทพฯ – นนทบุรี จำนวน 14 จุด พร้อมจับกุมผู้ต้องหาตามหมายจับ นายสมคิด หรือ เล็กเมืองนนท์ กับพวก รวม 8 คน พร้อมตรวจยึดรถยนต์ยี่ห้อต่างๆ 15 คัน บ้าน 5 หลัง โรงขยะรีไซเคิล 1 แห่ง และเครื่องเพชรและทอง รวมทรัพย์สินมูลค่า 200 ล้านบาท

พล.ต.ต.สุรเชษฐ์ กล่าวว่า การจับกุมครั้งนี้สืบเนื่องจากก่อนหน้านี้ได้จับกลุ่มของนายไพรโรจน์ นพรัตน์ ที่มีพฤติกรรมลักษณทวงหนี้ในลักษณะข่มขู่และเรียกเก็บดอกเบี้ยโหด ซึ่งหลังจากที่ดำเนินคดีไปแล้ว พบว่าเครือข่ายกลุ่มของนายไพรโรจน์ ยังมีพฤติการณ์การปล่อยเงินกู้และทวงถามหนี้ในลักษณะข่มขู่ลูกหนี้โดยไม่เกรงกลัวต่อกฎหมาย จึงนำกำลังเข้าจับกุม นายสมคิด กับพวก ฐานความผิดอั้งยี่และร่วมกันให้บุคคลอื่นกู้ยืมเงินเรียกเก็บดอกเบี้ยเกินอัตรากฎหมายกำหนด


ทั้งนี้ พนักงานสอบสวนจะคัดค้านการประกันตัว เนื่องจากเป็นความผิดซ้ำซาก นอกจากนี้ยังจะอาศัย พ.ร.บ.ป้องกันและปราบปรามการฟอกเงิน 2542 เพื่อตรวจอายึดทรัพย์สินในการตัดแหล่งเงินทุนด้วย จากการสอบปากคำนายสมคิด ยังคงให้การปฏิเสธอยู่ หลังจากนี้จะเตรียมขยายผลจับกุมผู้มีอิทธิพล นักการเมืองท้องถิ่นในภาคกลางที่เชื่อว่าอยู่เบื้องหลังในการปล่อยกู้

สำหรับผู้ต้องหาในเครือข่ายของนายไพรโรจน์นั้น ขณะนี้ตำรวจออกหมายจับแล้วกว่า 50 คน จับกุมได้แล้ว 34 คน ยังเหลืออีก 16 คน อยู่ระหว่างติดตามตัว ส่วนทรัพย์สิน สามารถตรวจยึดรวมมูลค่ากว่า 400 ล้านบาท