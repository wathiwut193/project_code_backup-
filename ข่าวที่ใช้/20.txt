
เด็กหญิงวัย 12 ปี ลูกจ้างร้านอาหารทะเลที่บางละมุง ถูกจับ หลังพบ "เฮียหมู" เจ้าของร้านถูกแทงชายโครงดับ รองผบช.ภ.2 มาสอบเอง สุดท้ายเด็กสารภาพ ถูกผู้ตายที่เป็นนายจ้าง ข่มขืนมาหลายครั้ง 

จากกรณี เมื่อเวลา 02.00 น. วันที่ 8 ธ.ค.61 พ.ต.อ.อาทร ชิ้นทอง ผกก.สภ.นาจอมเทียน พร้อมด้วย ร.ต.อ.ภคภณ ธนันญาณธร รองสารวัตรสอบสวน สภ.นาจอมเทียน ได้รับแจ้งว่า นายจีรวัฒน์ ส่งสว่าง หรือเฮียหมู อายุ 53 ปี อยู่ในชุดนุ่งกางเกงชาวเลสีฟ้า สภาพนอนหงาย บริเวณชายโครงซ้ายถูกแทงด้วยอาวุธมีดปลายแหลม 1 แผล เสียชีวิต ตรวจสอบโดยรอบไม่พบร่องรอยการต่อสู้ และอาวุธมีดที่คนร้ายใช้ เหตุเกิดภายในร้านอาหารทะเลร่มเตียงชื่อ ALEX&MOO ซึ่งเป็นร้านของผู้ตาย ริมชายหาดบ้านคลองน้ำเมา ซอยนาจอมเทียน 18 ม.2 ต.นาจอมเทียน อ.สัตหีบ จ.ชลบุรี เบื้องต้น ได้นำศพส่งชันสูตรยังสถาบันนิติเวช โรงพยาบาลตำรวจ 

 
ความคืบหน้า เมื่อเวลา 13.00 น. วันที่ 8 ธ.ค. พล.ต.ต. ธัชชัย ปิตะนีละบุตร รองผบช.ภ. 2 ได้เดินทางมาประชุมและลงไปตรวจสถานที่เกิดเหตุ โดยมี พ.ต.อ.อาทร ชิ้นทอง ผกก.สภ.นาจอมเทียน ร.ต.อ.ภคภณ ธนันญาณธร รองสารวัตรสอบสวน สภ.นาจอมเทียน ร่วมตรวจสอบ พบพยานหลักฐานและได้สอบปากคำจนเชื่อว่า คนฆ่าต้องเป็นคนใกล้ชิด จนได้ตัวคนร้าย คือ ด.ญ. เอ๋ (นามสมมติ) อายุ 12 ปี ลูกจ้างในร้าน

 
ทั้งนี้ เด็กหญิงให้การรับสารภาพว่า ตนเป็นคนลงมือก่อเหตุ เพราะถูกผู้ตายข่มขืนมาแล้วหลายครั้ง แต่ข่มขู่ ไม่ให้บอกใคร โดยก่อนเกิดเหตุ ผู้ตายได้ดื่มสุราจนมึนเมา และเข้ามาในห้องพยายามจะข่มขืน ขณะที่ตนพยายามต่อสู้ ก่อนจะใช้มีดปอกผลไม้แทงผู้ตายจนเสียชีวิต

ล่าสุด เจ้าหน้าที่ได้นำตัวเด็กส่งตรวจร่างกายที่โรงพยาบาลบางละมุง เพื่อใช้ประกอบกรณีอ้างว่า ถูกผู้ตายข่มขืน โดยมีพ่อของเด็ก เดินทางไปด้วย เบื้องต้น ทางตำรวจได้ตั้งข้อหากับลูกจ้างในข้อหาทำร้ายผู้อื่นเป็นเหตุให้ถึงแก่ความตาย ก่อนนำตัวไปยังศาลเยาวชนจังหวัดชลบุรี ร่วมกับสหวิชาชีพ สอบสวน และดำเนินคดีตามข้อกล่าวหาต่อไป