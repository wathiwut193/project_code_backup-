

"จอห์นสัน เทวินธวิ์" อดีตนักแสดงหนังวัยรุ่นเรื่องดัง พร้อมกับผู้เสียหายกว่า 30 คน เข้าร้องตำรวจถูกหลอกร่วมลงทุนบิทคอยน์ เสียหายแล้วกว่า 42 ล้านบาท

กลุ่มผู้เสียหายที่ถูกหลอกลงทุนบิทคอยน์ ประมาณ 30 คน รวมตัวเข้าร้องเรียนกับศูนย์ปราบปรามอาชญากรรมทางเทคโนโลยี สำนักงานตำรวจแห่งชาติ (ศปอส.ตร.) หลังร่วมลงทุนบิทคอยน์ผ่านเว็บไซด์ Cryptominingfarm ซึ่งดำเนินการโดย บริษัท ไลฟ์ไทม์ เทคโนโลยี จำกัด ที่มี นายพิมงคล เป็นเจ้าของ เบื้องต้นมีผู้เสียหายแล้วกว่า 140 คน โดยร่วมลงทุนตั้งแต่หลักพันถึงหลักล้านบาท มีมูลค่าความเสียหายแล้วประมาณ 42 ล้านบาท

นายเทวินธวิ์ คุณารัตนวัฒน์ หรือ จอห์นสัน อดีตนักแสดงวัยรุ่น เป็นหนึ่งในผู้เสียหาย กล่าวว่า ก่อนหน้าที่จะเข้ามาร่วมลงทุน ก็มีการตรวจสอบบริษัทนี้ ว่ามีสำนักงานทั้งที่เมืองทองธานี และจังหวัดเชียงใหม่ ดูน่าเชื่อถือ อีกทั้ง เคยลงทุนลักษณะนี้มาก่อน จึงร่วมลงทุนและได้รับผลตอบแทนกลับมา พร้อมลงทุนเพิ่ม

แต่ช่วงกลางปีที่ผ่านมา เริ่มระแคะระคาย เมื่อไม่มีการจ่ายผลตอบแทนตามที่ได้รับสัญญา จึงรวมตัวกับผู้เสียหายอื่นๆ เข้าร้องเรียน พร้อมฝากถึงประชาชนว่า ปัจจุบันการลงทุนมีทั้งได้รับผลตอบแทนจริงและลักษณะหลอกลวง จึงควรศึกษาให้รอบคอบ และพร้อมความรับความเสี่ยงที่จะเกิดขึ้น

ขณะที่ ผู้เสียหายที่ไม่ประสงค์ออกนามอีกราย กล่าวด้วยว่า เริ่มแรกได้รับการชักชวนจากคนรู้จัก ให้ลงทุนในเงินสกุลบิทคอยน์ผ่านเว็ปไซด์ดังกล่าว ตั้งแต่ช่วงปี 2560 โดยมีการการันตีผลตอบแทน ว่าจะได้ร้อยละ 70 ต่อสัญญา ซึ่งแต่ละสัญญามีช่วงระยะเวลาตั้งแต่ 3 เดือน, 6 เดือน, 1 ปี ไปจนถึงตลอดชีวิต และสามารถถอนได้ทันทีโดยไม่มีเงื่อนไข

จนกระทั่งตั้งแต่เดือนสิงหาคม ปี 2561 ทางบริษัท เริ่มเพิ่มเงื่อนไขในการถอนเงิน กระทั่งวันที่ 1 กุมภาพันธ์ที่ผ่านมา ทางบริษัทฯ แจ้งว่า จะทยอยจ่ายเงินคืนผู้ลงทุน เป็นระยะเวลา 84 งวด หรือ ประมาณ 7 ปี ในสกุลเงินอื่น ที่ไม่ได้รับการรองรับตามกฎหมายไทย