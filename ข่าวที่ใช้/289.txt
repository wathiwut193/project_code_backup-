บรรยากาศโศกเศร้า พ่อแม่รับศพ น้องดีน หนุ่มอาชีวะเสียชีวิตปริศนา หลังหายตัวจากบ้าน 12 วัน เตรียมตั้งบำเพ็ญกุศลวัดสุคันธาวาส ขณะที่รอง ผบช.ภ.2 เรียกประชุมด่วน คุมตัว 2 ผู้ต้องสงสัยเค้นสอบ

เมื่อวันที่ 18 มี.ค.62 ผู้สื่อข่าวรายงานความคืบหน้าคดีฆาตกรรม นายหัสดีน ไชยเพ็งจันทร์ หรือน้องดีน อายุ 18 ปี นักเรียนชั้น ปวช.ปี 3 วิทยาลัยการอาชีพพนมสารคาม จังหวัดฉะเชิงเทรา ที่หายตัวไปหลังเลิกเรียนตั้งเเต่วันที่ 4 มี.ค.62 ก่อนจะพบศพในสภาพขึ้นอืดอยู่ในไร่ยูคาลิปตัส ใกล้สำนักสงฆ์เขาหินด่าง จ.ฉะเชิงเทรา เมื่อวันที่ 16 มี.ค. ที่ผ่านมา ว่า ล่าสุดทางบิดาและมารดาได้เดินทางมารับศพบุตรชายที่สถาบันนิติเวชโรงพยาบาลตำรวจ

โดยนายคำพัน ไชยเพ็งจันทร์ อายุ 52 ปี บิดาของนายหัสดีน กล่าวว่า ตนยังสงสัยสาเหตุการเสียชีวิตของบุตรชาย เบื้องต้นจากสภาพศพและจุดที่พบศพเชื่อว่าถูกฆาตกรรม แต่สาเหตุไม่มั่นใจ ต้องปล่อยให้เป็นหน้าที่ของทางเจ้าหน่าที่ตำรวจ

แต่ในเบื้องต้นยอมรับว่า สงสัยนายม่อนเพื่อนของบุตรชายที่อยู่ด้วยกันเป็นคนสุดท้าย ก่อนบุตรชายตนจะหายตัวไป เนื่องจากคืนเกิดเหตุนายม่อนได้ให้บุตรชายใส่เสื้อผ้าและใช้รถจักรยานของนายม่อน ซึ่งผิดวิสัยของบุตรชายที่ปกติไม่ชอบใส่เสื้อผ้าและใส่หมวกกันน็อกขณะขี่รถจักรยานยนต์ อีกทั้งพฤติกรรมของนายม่อนก็ดูผิดปกติ มีพิรุธ เนื่องจากตนเองได้ไปพบเพื่อสอบถามเรื่องบุตรชายที่หายตัวไป แต่นายม่อนพยายามไม่สบตา และเล่นมือถือตลอดเวลา อย่างไรก็ตามตนเองได้ให้ข้อมูลนายม่อนกับเจ้าหน้าที่ สภ.เขาหินซ้อน เพื่อขยายผล ส่วนตัวจึงเชื่อได้ว่าบุตรชายถูกลวงไปฆ่าโหด

ก่อนหน้านี้บุตรชายเคยถูกจับคดียาบ้าจำนวน 2 เม็ด เมื่อปี 60 แต่บุคคลที่ขี่รถจักรยานยนต์และถูกจับพร้อมกันไม่ใช่นายม่อน การตายของบุตรชายครั้งนี้จึงไม่ปักใจว่าเป็นเรื่องเกี่ยวข้องกับยาเสพติดหรือไม่

สำหรับศพนายหัสดีน เจ้าหน้าที่ตำรวจ สภ.สนามชัยเขต ได้นำส่งสถาบันนิติเวชวิทยา โรงพยาบาลตำรวจ ชันสูตรพลิกศพสาเหตุการเสียชีวิตตามที่ครอบครัวสงสัย โดยหลังจากนี้ทางครอบครัวจะนำร่างไปบำเพ็ญกุศลที่วัดสุคันธาวาส ต.อ้อมกอ อ.บ้านดุง จ.อุดรธานี เป็นเวลา 3 คืน

ผู้สื่อข่าวรายงานอีกว่า เมื่อช่วงเช้าที่ผ่านมา ที่กองบังคับการตำรวจภูธรจังหวัดฉะเชิงเทรา (บก.ภ.จว.ฉะเชิงเทรา) พล.ต.ต.ธัชชัย ปิตะนีละบุตร รองผู้บัญชาการตำรวจภูธรภาค 2 (รอง ผบช.ภ.2) พร้อมด้วย พล.ต.ต.ธีรพล จินดาหลวง ผู้บังคับการตำรวจภูธรจังหวัดฉะเชิงเทรา (ผบก.ภ.จว.ฉะเชิงเทรา) ได้เรียกประชฺมด่วน นำชุดสืบสวนภูธรภาค 2 ร่วมบรูณาการกับชุดสืบสวนในพื้นที่ทั้ง 3 สภ.(สภ.พนมสารคาม, สภ.เขาหินซ้อน, สภ.สนามชัยเขต) ประชุมเพื่อเร่งคลีคลายคดีดังกล่าว

พล.ต.ต.ธัชชัย เปิดเผยว่า ขณะนี้คดีมีความคืบหน้าไปมาก ตนได้สั่งการให้ชุดสืบภูธรภาค 2 ร่วมสืบสวนวางแนวทางกับชุดสืบสวนในพื้นที่ หาความเชื่อมโยงของกลุ่มคนร้ายและผู้ตาย โดยให้น้ำหนักไปในเรื่องของยาเสพติดเป็นหลัก แต่ยังคงไม่ตัดประเด็นอื่นทิ้ง และเชื่อว่าคนร้ายต้องมีมากกว่า 1 คน โดยวันนี้ได้ให้หน่วยปฏิบัติการพิเศษจังหวัดฉะเชิงเทรา (นปพ.) นำพยานต้องสงสัยจำนวน 2 คนมาสอบปากคำเพิ่ม พร้อมกันนี้ยังได้ให้ชุดพิสูจน์หลักฐานเก็บดีเอ็นเอของพยานทั้ง 2 คน.