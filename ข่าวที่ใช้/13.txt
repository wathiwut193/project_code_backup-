
หนุ่มใหญ่พนักงานแบงก์ ทิ้งจดหมายสั่งเสีย ก่อนคว้า 9 มม. ยิงแม่ยายวัย 68 ปี แล้วค่อยยิงตัวเองที่ป่วยเป็นโรคแขน-ขาอ่อนแรง ตายตาม เผยปมคิดสั้น กลัวเป็นภาระให้กับลูกหลานและคนในครอบครัว

เมื่อเวลา 07.30 น. วันที่ 2 ธ.ค.61 ร.ต.อ.ขวัญชัย บัวพันธุ์ รอง สว.(สอบสวน) สน.บางขุนนนท์ ได้รับแจ้งมีเหตุคนยิงตัวตาย ภายในบ้านเลขที่ 511/425 ซอยจรัญสนิทวงศ์ 35 แขวงบางขุนศรี เขตบางกอกน้อย กทม.จึงรุดไปตรวจสอบพร้อม พ.ต.อ.สำเริง อำพรรทอง ผกก., พ.ต.ต.อุบล ปรึกษา สว.สส.เจ้าหน้าที่กองพิสูจน์หลักฐาน (พ.ฐ),แพทย์เวร รพ.ศิริราชและอาสาสมัครมูลนิธิร่วมกตัญญู

ที่เกิดเหตุเป็นบ้านเดี่ยวชั้นเดียว ปลูกในเนื้อที่ประมาณ 1 ไร่ มีรั้วรอบขอบชิด จากการตรวจสอบบริเวณห้องนอนด้านหลัง พบศพนางอัมรินทร์ สุวรรณากาศ อายุ 68 ปี นอนอยู่ที่พื้นห้อง สภาพสวมเสื้อคอกระเช้าสีบานเย็น นุ่งผ้าซิ่นสีบานเย็น มีบาดแผลถูกยิงด้วยอาวุธปืน ขนาด 9 มม. เข้าที่ศีรษะด้านซ้าย 1 นัด ข้างๆ กันพบศพ นายสุวรรณ ปิ่นทอง อายุ 53 ปี พนักงานธนาคารแห่งหนึ่ง สภาพสวมเสื้อสีขาว กางเกงยีนส์ขายาว มีบาดแผลถูกยิงด้วยอาวุธปืนขนาดเดียวกัน เข้าที่กลางศีรษะด้านขวา 1 นัด จากการตรวจสอบพบว่าที่ปลายเท้าของนายสุวรรณ พบอาวุธปืนขนาด 9 มม. ตกอยู่ 1 กระบอก

นอกจากนี้บนโต๊ะกินข้าวภายในห้องพบจดหมายเขียนลักษณะสั่งเสียจำนวน 2 ฉบับ ซึ่งเขียนด้วยลายมือนายสุวรรณ ที่สั่งเสียให้จัดการเรื่องการโอนบ้านและอาการป่วย เจ้าหน้าที่จึงรวบรวมไว้เป็นหลักฐาน

จากการสอบสวนทราบว่า นางอัมรินทร์ และนายสุวรรณ นั้นเป็นแม่ยายและลูกเขยกัน โดยแม่ยายนั้นมีอาการป่วยด้วยโรคชราไม่สามารถเดินได้ ส่วนนายสุวรรณ ลูกเขยป่วยอาการกระดูกทับเส้น มีอาการนิ้วล็อกและแขน-ขาอ่อนแรง กินไม่ได้นอนไม่หลับ ซึ่งกลัวว่าแม่ยายและตัวเองจะเป็นภาระให้กับลูกหลานและคนในครอบครัว จึงได้คิดสั้นใช้อาวุธปืนยิงแม่ยายและยิงตัวเองตาม แต่อย่างไรก็ตามในเบื้องต้นเจ้าหน้าที่ได้ส่งศพไปผ่าพิสูจน์ที่นิติเวช รพ.ศิริราช เพื่อหาสาเหตุการเสียชีวิตที่แท้จริงอีกครั้ง.