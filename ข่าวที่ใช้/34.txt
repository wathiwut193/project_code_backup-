
วิศวกรระดับ 8 กฟผ.ทำอัตวินิบาตกรรมในรถ จุดเตาโลหะย่างหมูกระทะใช้ถ่านเป็นเชื้อเพลิง รมควันตัวเองจนเสียชีวิตในที่นั่งคนขับนอกจากนี้ ยังพบกระป๋องเบียร์ดื่มย้อมใจในรถ 2 กระป๋อง ญาติงง เพราะชีวิตกำลังรุ่ง เพิ่งแต่งงาน และได้โปรโมตเป็นหัวหน้าแผนกวางแผนเมื่อเดือน ต.ค. สงสัยเครียดเรื่องเรียนปริญญาโทที่ ม.เกษตรฯ และเรื่องงาน ไม่ติดใจสาเหตุการเสียชีวิต

วิศวกรหนุ่มฆ่าตัวตายรายนี้ เปิดเผยขึ้นเมื่อเวลา 02.00 น. วันที่ 4 ธ.ค. ร.ต.ท.หญิง ศิยาภรณ์ แก้วมณีโปรด รองสารวัตร (สอบสวน) สน.สุทธิสาร รับแจ้งเหตุพบศพผู้เสียชีวิตภายในรถยนต์ที่จอดอยู่บริเวณลานจอดรถชั้น 4 คอนโดมิเนียมเซ็นทริค รัชดา-สุทธิสาร ถนนสุทธิสารวินิจฉัย แขวงและเขตดินแดง กทม. รุดไปตรวจสอบพร้อมเจ้าหน้าที่ตำรวจฝ่ายสืบสวน สน.สุทธิสาร เจ้าหน้าที่กองพิสูจน์หลักฐาน (พฐ.) แพทย์ รพ.รามาธิบดี และเจ้าหน้าที่มูลนิธิป่อเต็กตึ๊ง

ที่เกิดเหตุเป็นคอนโดมิเนียมสูง 26 ชั้น ที่ลานจอดรถชั้น 4 พบรถฮอนด้า ซิตี้ สีขาว ทะเบียน 6 กด 6232 กรุงเทพมหานคร จอดดับเครื่องอยู่ ตรวจสอบภายในรถพบศพนายณัฎฐพงศ์ ประคองสันติกุล อายุ 36 ปี วิศวกรระดับ 8 หัวหน้าแผนกวางแผน การไฟฟ้าฝ่ายผลิตแห่งประเทศไทย (กฟผ.) สภาพสวมเสื้อยืดคอกลมแขนสั้นสีเทา กางเกงขาสามส่วนสีดำ เสียชีวิตอยู่บนที่นั่งคนขับ ลักษณะปรับเอนเบาะนอนไปด้านหลัง ในรถยังพบเตาโลหะใช้ย่างหมูกระทะวางอยู่ที่วางเท้าด้านหลังเบาะข้างคนขับ มีรอยไหม้โดยมีถ่านเป็นเชื้อเพลิงแต่มอดดับไปแล้ว

นอกจากนี้ยังพบกระป๋องเบียร์เปล่า 2 กระป๋องวางอยู่ในรถ สันนิษฐานว่า ผู้เสียชีวิตฆ่าตัวตายด้วยการปิดกระจกรถทุกบานแล้วจุดไฟในเตาหมูกระทะ รมควันตัวเองจนเสียชีวิต เจ้าหน้าที่เก็บรวบรวมหลักฐานทั้งหมดไว้ตรวจสอบ ก่อนนำศพส่งชันสูตรที่นิติเวช รพ.รามาธิบดี เบื้องต้นตำรวจไม่อนุญาตให้ผู้ไม่มีส่วนเกี่ยวข้องเข้าไปยังจุดเกิดเหตุ รวมถึงไม่อนุญาตให้ผู้สื่อข่าวบันทึกภาพ

ต่อมาตำรวจชุดสืบสวน สน.สุทธิสาร ตรวจสอบภาพจากกล้องวงจรปิดของคอนโดฯเกิดเหตุ พบว่า ผู้ตายขับรถเข้ามาจอดยังจุดเกิดเหตุเวลาประมาณ 14.00 น. วันที่ 3 ธ.ค. จนกระทั่งมีญาติมาพบศพ ส่วนสาเหตุการเสียชีวิตเจ้าหน้าที่ตำรวจอยู่ระหว่างเชิญญาติมาสอบสวน รวมทั้งรอผลทางนิติวิทยาศาสตร์ ก่อนสรุปสาเหตุการเสียชีวิตที่แท้จริง และส่งมอบร่างให้ญาตินำศพไปประกอบพิธีทางศาสนา

ช่วงสายวันเดียวกัน ญาติของนายณัฎฐพงศ์ ผู้เสียชีวิตเข้าให้ปากคำพนักงานสอบสวน มีรายงานแจ้งว่า เบื้องต้นเชื่อว่าเป็นการฆ่าตัวตาย สาเหตุมาจากผู้ตายมีอาการเครียดมาตั้งแต่ช่วงเดือน ต.ค. เนื่องจากกำลังศึกษาต่อในระดับปริญญาโทที่มหาวิทยาลัยเกษตรศาสตร์ และเพิ่งได้รับการเลื่อนตำแหน่งใหม่เป็นหัวหน้าแผนก จึงทำให้เกิดความเครียดสะสม ก่อนเสียชีวิตมักเล่าให้ภรรยาที่เพิ่งแต่งงานกันฟังมาตลอดเรื่องความเครียดต่างๆ ปกติเป็นคนที่จริงจังกับทุกเรื่องและไม่ค่อยพูดให้คนอื่นฟังนอกจากภรรยา ส่วนวันเกิดเหตุผู้ตายโทรศัพท์ไปยืมคีย์การ์ดจากเพื่อนที่อาศัยอยู่คอนโดฯเกิดเหตุ บอกว่าจะนำรถขึ้นไปจอดที่ลานจอดรถ เพื่อนไม่ได้สงสัยเพราะเคยทำเป็นปกติ เบื้องต้นญาติไม่ติดใจสาเหตุการเสียชีวิต