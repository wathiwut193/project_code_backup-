น้องเขยช็อกพี่เขยโหดทำจริง ยิงหมดยกครัวตามลั่นวาจา
รองผวจ.ชุมพร สั่งเจ้าหน้าที่พม.ฝ่ายเกี่ยวข้องเข้าไปดูแล น้องเขยผู้รอดชีวิตหลังเหตุพี่เขยโหดยิงยกครัวดับ 7 ศพ เจ้าตัวยังอยู่ในอาการช็อก เผยพี่เขยโหดเคยเปรยว่ายิงยกครัว ไม่คาดคิดว่าจะทำจริงเช่นนี้
อังคารที่ 1 มกราคม 2562 เวลา 08.15 น.

เมื่อวันที่ 1 ม.ค. จากกรณี นายสุชีพ ศรสังข์ ลูกเขยโหดซดเหล้าย้อมใจ ก่อนเดินเข้าไปยิงใส่ญาติพี่น้องฝ่ายเมียด้วยปืน 9 มม. รวมทั้งยิงใส่แม่ยายและลูกตัวเองที่นอนอยู่ในบ้าน แล้วระเบิดสมองตัวเองตายตามหนีความผิดไปด้วย รวม 7 ศพ ที่ จ.ชุมพร เมื่อช่วงกลางดึกที่ผ่านมา ตามที่ได้เสนอข่าวไปแล้วนั้น เกี่ยวกับเรื่องดังกล่าว ด้าน นายสมพร ปัจฉิมเพ็ชร รอง ผวจ.ชุมพร ได้เปิดเผยข้อเท็จจริงในทางคดีนี้ผ่านทางรายการเช้าชวนคุย ช่อง 9 อสมท. ว่า แรกเริ่มเดิมที นายสุชีพ สอนสังข์ ลูกเขยผู้ก่อเหตุรายนี้ ได้แยกกันอยู่กับภรรยาแล้ว และฝ่ายภรรยาไปทำงานที่กรุงเทพฯ ส่วนตัวเองติดคุกพอออกมา ก็มาขออาศัยอยู่บ้านแม่ยาย โดยไม่ยอมทำการทำงาน แถมยังมีความประพฤติไม่เรียบร้อย ทำให้ทั้งสองฝ่ายมีความรู้สึกไม่ดีต่อกัน

รอง ผวจ.ชุมพร เล่าอีกว่า ก่อนเกิดเหตุกำลังเลี้ยงสังสรรค์กันอยู่ ผู้ก่อเหตุได้ยินญาติพี่น้องฝ่ายภรรยาพูดถึงเรื่องที่ไม่ยอมทำการทำงาน จึงเกิดความไม่พอใจ เลยออกไปดื่มสุราเมาอยู่คนเดียว พอกลับมาก็ใช้ปืนยิงญาติฝ่ายเมียทั้งหมดในบ้าน รวมทั้งแม่ยาย ไม่เว้นแม้แต่ลูกของตัวเองทั้ง 2 คน จากนั้นก็ยิงตัวตายหนีความผิดทันที จึงถือเป็นเรื่องเศร้ารับเทศกาลปีใหม่สำหรับครอบครัวนี้ โดยหลังจากนี้ทางจังหวัดจะได้ส่งเจ้าหน้าที่ พม. ลงไปดูแล นายทินกร อ่อนมุกข์ ที่รอดชีวิตจากเหตุการณ์ดังกล่าวต่อไป ขณะเดียวกัน นายทินกร ผู้รอดชีวิตที่อยู่ในอาการหวาดผวา ได้กล่าวในรายการด้วยว่า ฝ่าย นายสุชีพพี่เขย เคยข่มขู่ว่าหากพูดมากเรื่องที่ไม่ทำมาหากิน จะยิงทิ้งทั้งครอบครัว แต่ไม่คาดคิดว่าจะก่อเหตุดังกล่าวจริงตามที่เปรยเอาไว้. 