
พนักงานแบงก์กรุงไทย สาขาบางขุนนนท์ วัย 53 ป่วยโรคกระดูก ทับเส้นและเบาหวานมานาน เครียดจัด เขียนจดหมายสั่งเสียลาตาย ก่อนยิงแม่ยายวัย 68 ที่ป่วยเป็นอัมพาตเดินไม่ได้ดับคาบ้านซอยจรัญสนิทวงศ์ 37 เพราะเกรงจะเป็นภาระลูกหลาน ก่อนยิงตัวเองเสียชีวิต

เหตุสลดครั้งนี้เปิดเผยขึ้นเมื่อเวลา 07.30 น.วันที่ 2 ธ.ค. ร.ต.อ.ขวัญชัย บัวพันธุ์ รอง สว. (สอบสวน) สน.บางขุนนนท์ รับแจ้งเหตุยิงกันตาย ในบ้านเลขที่ 511/425 ซอยจรัญสนิทวงศ์ 37 แขวงบางขุนศรี เขตบางกอกน้อย กรุงเทพฯ ไปตรวจสอบพร้อม พ.ต.อ.สำเริง อำพรรทอง ผกก.สน.บางขุนนนท์ พ.ต.ต.อุบล ปรึกษา สว.สส.สน.บางขุนนนท์ เจ้าหน้าที่กองพิสูจน์หลักฐาน แพทย์นิติเวชโรงพยาบาลศิริราช และอาสาสมัครมูลนิธิร่วมกตัญญู

ที่เกิดเหตุเป็นบ้านเดี่ยวชั้นเดียว เนื้อที่ประมาณ 200 ตารางวา มีรั้วรอบขอบชิด ในห้องนอนด้านหลังบ้านพบศพนางอัมรินทร์ สุวรรณากาศ อายุ 68 ปี นอนหงายจมเลือด สภาพสวมเสื้อคอกระเช้า สีบานเย็น ผ้าถุงสีส้มลายดอก ถูกยิงด้วยปืน .38 ซุปเปอร์ ที่ขมับซ้ายทะลุขวา 1 นัด ติดกันพบศพนายสุวรรณ ปิ่นทอง อายุ 53 ปี พนักงานธนาคารกรุงไทย สาขาบางขุนนนท์ นอนตะแคงซ้ายจมเลือด ในสภาพสวมเสื้อยืดแขนสั้น สีขาว กางเกงยีนส์ ถูกยิงด้วยปืนขนาดเดียวกัน ที่กลางศีรษะด้านขวาฝังใน 1 นัด เท้าด้านขวาทับปืนยี่ห้อ ซิก ซาวเออร์ .38 ซุปเปอร์ ทูตมรณะ

ตรวจสอบที่เกิดเหตุ บนโต๊ะหน้าห้องพบจดหมายเขียนด้วยลายมือนายสุวรรณ 2 ฉบับ มีข้อความว่า ให้น้องขนุนโอนบ้านคืนให้โจ้และหลานๆ จะได้มีที่อาศัยถาวรเหมือนคนอื่นๆ ฝากดูแลโจ้และหลานๆด้วย อย่าทิ้งกันนะ ขอบคุณมาก ลงชื่อ วรรณ อีกฉบับมีใจความว่า คำขอร้องข้อห่วงใยครอบครัว ข้อ 1.ให้น้องขนุนทำตามคำสั่งเสียของคุณยาย (ศรี) ก่อนตาย ให้โอนบ้านคืนให้โจ้ และหลานได้มีที่อาศัยอยู่ร่วมกันเป็นครอบครัวสมบูรณ์ 2.ฝากให้ลุงและป้าที่ปทุมธานีดูแลเรื่องการศึกษาลูกผมด้วย (หางานให้ทำเมื่อเรียนจบ) 3.กราบขอโทษแม่ที่ทำเรื่องทุกข์ใจ และยังไม่ได้มีโอกาสตอบแทนแม่เลย 4.ลูกทุกคนของพ่อเป็นคนน่ารักขอให้เข้มแข็ง ดูแลแม่โจ้ให้ดีๆ แทนพ่อด้วยนะ 5.ขอบคุณนายและเพื่อนร่วมงานที่ดีๆ น่ารัก มีน้ำใจให้น้าหนุ่มจะไม่ลืม ผู้การอาร์ท ผู้การหนูเล็ก หนูจูน มีน้ำใจมาก ร่างกายผมรับไม่ไหวกับอาการป่วย นิ้วจะล็อก อ่อนแรง เบื่ออาหาร นอนไม่หลับ ขอโทษครับ ขอลาก่อน โชคดีทุกคน เก็บไว้เป็นหลักฐาน ภายในห้องไม่พบร่องรอยการรื้อค้น

จากการสอบสวนทราบว่า ปืนที่ใช้ก่อเหตุเป็นของนางวลัยพร สุวรรณากาศ ภรรยานายสุวรรณ ส่วนนางอัมรินทร์ ป่วยเป็นอัมพาตต้องใช้เครื่องช่วยเดิน ขณะที่นายสุวรรณ ป่วยเป็นโรคกระดูกทับเส้นและเบาหวานมานาน คาดว่านายสุวรรณคิดตัดช่องน้อยด้วยการยิงตัวตาย แต่เกรงแม่ยายที่ป่วยจะเป็นภาระให้ลูกหลาน เลยก่อเหตุสลดยิงแม่ยายก่อนยิงตัวตายตาม โดยขณะเกิดเหตุ ลูกๆนายสุวรรณพาเพื่อนมาเล่นเกมที่บ้านเสียงดัง ทุกคนให้การได้ยินเสียงดัง 2 ครั้ง คิดว่าเป็นเสียงลูกมะม่วงตกใส่หลังคาบ้าน ไม่ได้สนใจอะไร จนกระทั่งลูกๆทั้ง 3 คนของนายสุวรรณเข้าไปหานางอัมรินทร์ผู้เป็นยาย ถึงพบศพดังกล่าว เบื้องต้นเจ้าหน้าที่มอบศพให้มูลนิธิร่วมกตัญญู นำส่งนิติเวชโรงพยาบาลศิริราชเพื่อผ่าพิสูจน์อย่างละเอียดอีกครั้ง