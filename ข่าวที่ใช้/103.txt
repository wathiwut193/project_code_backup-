ผู้สาวคอตก งานเข้าโพสต์โชว์เผาไร่อ้อยไม่แคร์ใคร โดนตามจับปรับให้เข็ด
12 ก.พ. 62 (06:58 น.)

สาวขอนแก่นโพสต์เฟซบุ๊กโชว์การเผาไร่อ้อย เย้ยประกาศจากทางจังหวัด สุดท้ายโดนตำรวจเรียกตัวไปดำเนินคดี สั่งโทษปรับให้เข็ด

ภายหลังจากที่ผู้ใช้เฟซบุ๊กรายหนึ่งได้โพสต์คลิปโชว์การเผาป่าอ้อย บริเวณบ้านหนองกุงขี้ควง ต.บัวเงิน อ.น้ำพอง จ.ขอนแก่น โดยมีข้อความประกอบภาพ ที่กำลังเผาอ้อยว่า “จุดอ้อยกะพ่อค่ะ ครั้งแรกในชีวิต ที่ไร่พื้นที่ 10 ไร่ ขอให้ได้ตังค์เยอะๆ นะ อ้อยปีแรกคิดในใจต้องปลุกอ้อยอีกกี่ปี ถึงจะได้เงินหนึ่งล้านสามแสนบาทที่ซื้อนาคืน” ทั้งที่ทางจังหวัดมีประกาศเกี่ยวกับการเผาไร่อ้อยเพราะค่าฝุ่นละอองที่สูง

ล่าสุด นายศุภชัย ลีเขาสูง นายอำเภอน้ำพอง จ.ขอนแก่น ได้ทำการประสานไปยัง พ.ต.อ.สุวัฒน์ สมจิตต์ ผกก.สภ.น้ำพอง เรียกตัวผู้โพสต์ดังกล่าวมาสอบสวนทราบชื่อคือ นางสาวพิมพ์ชนก อายุ 30 ปี ให้การรับสารภาพว่าไม่ทราบว่ามีประกาศของทางจังหวัดเกี่ยวเรื่องการห้ามเผาอ้อย โดยตนได้ซื้อที่ไร่แปลงดังกล่าวมาในราคาล้านบาท เพื่อให้พี่สาวทำการปลูกอ้อย ในช่วงที่เดินทางไปทำงานที่ประเทศเกาหลีใต้ เมื่อปี 2560 ขณะที่จะมีการตัดอ้อยจึงได้ไปกับพ่อเพื่อทำการเผาก่อนตัด จึงได้ถ่ายภาพเพื่อให้เพื่อนๆ ในเฟซบุ๊กได้ดู

ทางด้าน นายอำเภอน้ำพอง กล่าวว่าถือว่าเป็นการเย้ยประกาศของทางจังหวัดเป็นอย่างมาก อีกทั้งเป็นการสร้างมลพิษ ทั้งฝุ่น ควัน เขม่าดำ ทางจังหวัดและอำเภอต่างช่วยกันกำจัด เสียงบประมาณมาจำนวนมากต้องทำการจับปรับ โดยไม่ให้เป็นเยี่ยงอย่าง

ทั้งนี้ ได้ทำการเปรียบเทียบปรับ ตามข้อหาฝ่าฝืนประกาศคำสั่งเจ้าพนักงานท้องถิ่น กระทำการใดๆ อันเป็นเหตุให้เกิดฝุ่นละออง เขม่า เถ้า หรือกรณีอื่นใด จนเป็นเหตุให้เสื่อมอันตรายต่อสุขภาพ (พรบ.สาธารณสุข) จำคุกไม่เกิน 1 เดือน ปรับไม่เกิน 2,000 บาท ซึ่งผู้ต้องหารับสารภาพ จึงลดโทษครึ่งหนึ่ง โทษปรับเหลือ 1,000 บาท