หายไป 3 เดือนเต็ม ตำรวจได้ตัว "หนุ่มมอเตอร์ไซค์พ่วง" ชนคนกวาดถนนเจ็บปางตาย
23 ก.พ. 62 (07:26 น.)

ตำรวจบุกจับได้ถึงบ้านแม่ หนุ่มขี่มอเตอร์ไซค์พ่วงข้าง พุ่งชนคนกวาดถนนกลางเมืองสุราษฎร์ธานี หลังซ่อนตัวหายไป 3 เดือนเต็ม เจ้าตัวยอมรับสารภาพ พร้อมขอโทษและรู้สึกผิดบาปกับที่สิ่งที่ก่อ

จากกรณีเหตุการณ์เมื่อช่วงเช้าของวันที่ 22 พฤศจิกายน 2561 รถจักรยานยนต์พ่วงข้างขับหนึ่งได้ขับเฉี่ยวชน นางมาลี อายุ 58 ปี พนักงานกวาดถนนประจำเทศบาลนครสุราษฎร์ธานี เป็นเหตุทำให้ได้รับบาดเจ็บสาหัส ศีรษะแตก เลือดออกในช่องท้อง ภาพจากกล้องจรปิดบริเวณจุดเกิดเหตุบันทึกภาพเอาไว้ชัดเจน แต่ยังไม่สามารถติดตามผู้ก่อเหตุได้

ล่าสุดเมื่อช่วงค่ำวานนี้ (22 ก.พ.) เจ้าหน้าที่ตำรวจชุดสืบสวน สภ.เมืองสุราษฎร์ธานี จ.สุราษฎร์ธานี ได้ทำการควบคุมตัว นายเจริญ อายุ 26 ปี ผู้ต้องหาตามหมายจับศาจังหวัดสุราษฎธานี เลขที่ 15/ 2562 ในข้อหาขับรถโดยประมาทเป็นเหตุให้ชนผู้อื่นได้รับบาดเจ็บสาหัส ก่อนจะหลบหนีไป โดยไม่แสดงและแจ้งเหตุต่อเจ้าพนักงานที่ใกล้เคียงทันที

ทั้งนี้ นายเฉลิม ถูกควบคุมตัวเอาไว้ได้ที่บ้านของแม่ในพื้นที่เทศบาลนครสุราษฎร์ธานี หลังจากที่หลบหนีการกระทำผิดดังกล่าวถึง 3 เดือนเต็มพอดี

>> ชนแล้วหนี! มอเตอร์ไซค์พ่วง พุ่งชนคนกวาดถนนร่างกระเด็น คลิปฟ้องเหมือนตั้งใจชน

จากการสอบสวน นายเฉลิม ได้ให้การยอมรับสารภาพว่าได้ขี่รถเฉี่ยวชน นางมาลี จริง โดยช่วงเกิดเหตุกำลังขี่รถจักรยานยนต์พ่วงข้างกลับบ้าน หลังจากที่ไปเล่นเกมอยู่ที่ร้านจนกระทั่งถึงรุ่งเช้า แต่ปรากฏว่าระหว่างทางได้เกิดอาการหลับใน ทำให้รถเสียหลักพุ่งชนคนกวาดถนนดังกล่าว

หลังเกิดเหตุรู้สึกตกใจและทำอะไรไม่ถูก จึงตัดสินใจเร่งเครื่องขับหลบหนีไป ที่ผ่านมาตลอดระยะเวลา 3 เดือน ต้องมีชีวิตอยู่แบบหลบๆ ซ่อนๆ เก็บของเก่าขาย หาเงินมาซื้อข้าวกินประทังชีวิตไปวันๆ เพราะไม่กล้าไปทำงานที่ไหน กระทั่งต้องกลับไปอยู่อาศัยที่บ้านแม่ และถูกเจ้าหน้าที่ตำรวจจับกุมตัวได้ในที่สุด

อย่างไรก็ตาม นายเฉลิม ยังได้กล่าวขอโทษกับสิ่งที่เกิดขึ้นทั้งหมด รวมทั้งขอโทษผู้ที่ได้รับบาดเจ็บจากเหตุการณ์นี้ ตนรู้สึกเสียใจเป็นอย่างมาก แต่ก็ทำอะไรไม่ได้ถูก ที่ผ่านมาก็ได้รับกรรมเพราะไม่สามารถเผยเปิดตัวตนในที่สาธารณะได้ จึงขอยอมรับผิดกับสิ่งที่ตัวเองได้ก่อเอาไว้