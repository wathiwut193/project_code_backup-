

นักร้องลูกทุ่งสาว "ลาดา อาร์สยาม" โร่แจ้ง ปอท.ถูกโรคจิตโทรคุกคามทางเพศเกือบทุกคืน ซ้ำยังโพสต์เฟซบุ๊กละเมิด

น.ส.อาภาภัทร สุขสวัสดิ์ หรือ “ลาดา อาร์สยาม” อายุ 21 ปี นักร้องเพลงลูกทุ่งสังกัดค่ายอาร์สยาม เดินทางเข้าแจ้งความเอาผิดกับชายรายหนึ่งที่โทรเข้ามาก่อกวน และเจ้าของบัญชีเฟซบุ๊ก หลังนำภาพและข้อความไปโพสต์ทำให้เกิดความเสียหาย ณ กองบังคับการปราบปรามการกระทำความผิด เกี่ยวกับอาชญากรรมทางเทคโนโลยี (บก.ปอท.) ถ.แจ้งวัฒนะ

น.ส.อาภาภัทร เปิดเผยว่า วันนี้เดินเข้ามาแจ้งความหลังมีชายโรคจิตโทรเข้ามาก่อกวนคุณแม่หลายครั้ง โดยจะโทรเข้ามาเวลาประมาณเที่ยงคืน ลักษณะน้ำเสียงคล้ายผู้ชายสูงอายุ มีเสียงแหบ หายใจแรง ใช้คำพูดในลักษณะคุกคามทางเพศ

โดยส่วนตัวจะโพสต์เฟซบุ๊กที่เกี่ยวข้องกับงานและระบุเบอร์โทรศัพท์ของผู้จัดการเอาไว้ด้วย ซึ่งก็คือเบอร์ของคุณแม่ คาดว่าชายคนดังกล่าวจะได้เบอร์มาจากช่องทางนี้ นอกจากนี้ ยังได้สอบถามเพื่อนในวงการทราบว่ามีหลายคนที่ถูกโรคจิตโทรมาก่อกวนในลักษณะนี้เช่นเดียวกัน

นอกจากนี้ ตนยังถูกผู้ใช้เฟซบุ๊กรายหนึ่ง นำข่าวพร้อมรูปและข้อความมาโพสต์ แสดงความคิดเห็นต่อว่าตนเองแบบเสียหาย โดยใช้ถ้อยคำที่รุนแรงจนไม่สามารถพูดออกสื่อได้ ขณะเดียวกันได้ทำการตรวจสอบบัญชีเฟซบุ๊กรายนี้ พบว่ามีการโพสต์และแชร์ข้อความในเรื่องเพศ รวมไปถึงเรื่องการเมือง และเรื่องอื่นๆ ที่แสดงออกถึงความรุนแรง มีการใช้ข้อความที่ไม่เหมาะสม

ทั้งนี้ นักร้องสาว ฝากถึงคนที่โทรศัพท์เข้ามาก่อกวน ให้หยุดการกระทำในลักษณะนี้ เพราะไม่ใช่สิ่งที่ควรทำ ไม่ควรมาคุกคามผู้อื่น ไม่ว่าจะเป็นคนเพศไหนก็ควรให้เกียรติกัน รวมไปถึงคนที่โพสต์เฟซบุ๊ก ให้หยุดความคิดในลักษณะนี้ ส่วนตัวไม่คิดว่าคนที่มีความคิดแบบนี้จะใช้ชีวิตอยู่ในโลกแห่งความเป็นจริงได้ จึงไม่แปลกที่จะแอบอยู่แต่ในโลกโซเชียล

เบื้องต้น พ.ต.อ.ศิริวัฒน์ ดีพอ ผู้กำกับการ 3 บก.ปอท. เปิดเผยว่า จากคำให้การของผู้เสียหาย แบ่งเป็น 2 กรณี ในเรื่องแรก คือ การใช้โทรศัพท์มือถือโทรเข้ามาก่อกวนคุณแม่ของ น.ส.อาภาภัทร และอีกเรื่อง คือ การใช้ข้อความที่ไม่เหมาะสม โพสต์ลงเฟซบุ๊กพร้อมกับภาพของผู้เสียหาย

โดยต่อจากนี้จะทำการติดตามตัวคนร้ายมาดำเนินการตามกฎหมายต่อไป และฝากไปยังพี่น้องสื่อมวลชน กรณีที่ผู้เสียหายนำพยานหลักฐานและเอกสารมาประกอบการแจ้งความนั้น ไม่ควรนำมาเผยแพร่ เนื่องจากอาจมีผลทางรูปคดีได้