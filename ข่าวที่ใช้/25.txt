
หึงโหด!! หนุ่มอุ้มลูกบุกไปขอเคลียร์ปัญหาครอบครัวกับเมีย ที่เป็น พนง.เซเว่นฯถึงร้าน เกิดตกลงกันไม่ได้ จึงให้ลูกยืนคอยหน้าร้าน แล้วเดินเข้าไปชักปืนจ่อยิงภรรยาตายคาที่ ก่อนอุ้มลูกซิ่ง จยย.หลบนี เหตุระแวงฝ่ายหญิงตีตัวออกห่าง และเกรงจะมีชู้...

เมื่อเวลา 20.00 น. วันที่ 3 ธ.ค.61 พ.ต.ท.ณรงค์ อุตบัววงศ์ สว.(สอบสวน)สภ.เมืองสุโขทัย รับแจ้งจากศูนย์วิทยุ191 บก.ภ.จว.สุโขทัย ว่า มีเหตุยิงกันและมีผู้เสียชีวิตภายในร้านเซเว่นอีเลฟเว่น ปั๊มน้ำมันสุธนาปิโตรเลียม สาขาคลองโพ ม.12 ต.บ้านกล้วย อ.เมืองสุโขทัย จึงรายงานพล.ต.ต.สุวิชาญ ญาณกิตติกุล ผบก.ภ.จว.สุโขทัย ทราบ จากนั้นรุดไปตรวจสอบพร้อมด้วย พ.ต.อ.ประมวล ยิ้มจันทร์ ผกก.สภ.เมืองสุโขทัย พ.ต.ท.นราธิป คนธรรม รองผกก.(สส.)ฝ่ายสืบสวน และสายตรวจ จยย.  

ที่เกิดเหตุ บริเวณหลังเคาน์เตอร์เก็บเงิน จนท.พบร่างของหญิงสาวซึ่งเป็นพนักงานของร้าน มีบาดแผลถูกยิงด้วยอาวุธปืนเข้าที่กลางหลัง นอนเสียชีวิต เลือดไหลทะลักนองพื้น จนท.พบกระสุนปืนลูกซองตกอยู่ จึงเก็บไว้เป็นหลักฐาน ทราบชื่อผู้ตายคือ น.ส.สุพิชฌาย์ สาทเทศ อายุ 31 ปี บ้านเลขที่ 226/5 หมู่ 6 ต.บ้านหลุม อ.เมือง จ.สุโขทัย ส่วนผู้ก่อเหตุมีพยานซึ่งเป็นพนักงานของร้าน และอยู่ในเหตุการณ์ ยืนยันว่าคือสามี ชื่อ ายไพโรจน์ เกิดช้ำ อายุ 27 ปี อยู่บ้านเลขที่ 291/3 ม.6 ต.บ้านสวน อ.เมือง จ.สุโขทัย หลังก่อเหตุยิงภรรยาจนเสียชีวิต ได้รีบเดินออกจากร้านไปขึ้นรถจยย.ไม่ทราบสียี่ห้อและทะเบียน ขี่หลบหนีไปอย่างรวดเร็ว  

สอบสวนเบื้องต้นทราบจากเพื่อนร่วมงานของผู้ตายว่า นายไพโรจน์ มักจะเข้ามาหาเรื่องผู้ตาย ในช่วงเข้าเวรดึกอยู่เป็นประจำ เกี่ยวกับปัญหาครอบครัวและเรื่องหึงหวง ถึงขั้นมีปากเสียงกันหลายครั้ง ล่าสุดเมื่อช่วงค่ำที่ผ่านมา ขณะที่ทำงานอยู่ นายไพโรจน์ได้เข้ามาหาผู้ตายอีกครั้งพร้อมลูกชายวัย 4 ขวบ พยายามชวนออกไปคุยเรื่องส่วนตัวนอกร้าน แต่ผู้ตายไม่ยอมเนื่องจากเป็นเวลาทำงาน นายไพโรจน์จึงพาลูกชายออกไปยืนรอข้างนอก เพียงครู่เดียวก็เดินกลับเข้ามาที่เคาน์เตอร์ พร้อมชักปืนลูกซองสั้นจ่อยิงในระยะเผาขน กระสุนเข้าที่กลางหลังจนทรุดลงไปเสียชีวิตทันที ก่อนจะรีบเดินออกจากร้าน จูงมือลูกชายที่ให้ยืนรออยู่ด้านนอกขึ้นรถจยย.ขี่ออกไปทันที ซึ่งสอดคล้องกับภาพจากกล้องวงจรปิดภายในร้าน เผยให้เห็นถึงนาทีที่นายไพโรจน์จ่อยิงภรรยาอีกด้วย  

นอกจากนี้ จนท.ตำรวจ พบว่า เฟซบุ๊กของนายไพโรจน์ ยังได้โพสถึงความโกรธแค้นที่ภรรยามีชายอื่น และพยายามตีตัวออกห่าง ทั้งๆที่อยู่กินกันมาถึง 5 ปี และมีลูกด้วยกัน 1คน นอกจากนี้ยังมีการโพสต์ภาพปืน และคำขู่อาฆาตต่างๆนานา จึงเก็บไว้เป็นหลักฐาน เบื้องต้นจนท.ได้วิทยุสกัดเส้นทางที่คาดว่าจะใช้หลบหนีแต่ยังไร้วี่แวว ซึ่งจะได้ติดตามตัวมาดำเนินคดีตามกฏหมายต่อไป.