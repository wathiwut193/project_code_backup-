สู้สุดใจ! สาววัย 45 ซิ่งมอเตอร์ไซค์ไล่จับโจร ตามทันแต่พลาดล้มเจ็บสาหัส
20 ก.พ. 62 (06:40 น.)

สาวใจเด็ดซิ่งรถจักรยานยนต์จับโจรกระชากกระเป๋า พลาดท่ารถไปเกี่ยวกับรถคนร้าย ทำให้บาดเจ็บสาหัส ขณะที่คนร้ายหนีรอดไปได้

(19 ก.พ.2562) จ.นครราชสีมา ตำรวจ สภ.โพธิ์กลางรับเเจ้งเกิดอุบัติเหตุรถจักรยานยนต์ บริเวณถนนสายศรีษะละเลิง – มะขามเฒ่า อ.เมือง จ.นคราชสีมา เมื่อเข้าตรวจสอบพบรถจักรยานยนต์ล้มอยู่กลางถนน ผู้ขับขี่คือ นางสุดใจ อายุ 45 ปี ได้รับบาดเจ็บ ซี่โครงหัก มีแผลฟกช้ำตามใบหน้า และแขนขา หน่วยกู้ได้นำตัวผู้บาดเจ็บส่งโรงพยาบาล

สอบสวนผู้เห็นเหตุการณ์ทราบว่า ขณะนางสุดใจนำเงินสด 10,000 บาท ไปฝากตู้ฝากเงินธนาคารเสร็จเรียบร้อยเเล้ว กำลังเดินทางกลับบ้าน เมื่อถึงบริเวณตลาดชุมชนศีรษะละเลิง ถูกคนร้ายสวมหมวกกันน็อกสีขาวคลุมมิดชิดขี่รถจักรยายนต์ สีน้ำเงิน ตามประกบและกระชากกระเป๋าสะพายที่ห้อยไว้ฝั่งขวาของรถ ก่อนซิ่งรถหลบหนี

นางสุดใจ จึงขี่รถจักรยานยนต์ไล่ตามคนร้ายด้วยความเร็ว และพยายามบีบแตรส่งสัญญาณให้หยุด เมื่อขี่ไปประกบกับรถจักรยานยนต์ของคนร้าย ทำให้ล้อหน้าไปเกี่ยวล้อหลังรถคนร้ายจนตัวเองเสียหลักล้มคว่ำได้รับบาดเจ็บสาหัส ส่วนคนร้ายหลบหนีไปได้พร้อมกับกระเป๋าสตางค์และเงินสดจำนวน 500 บาท

ตำรวจตรวจสอบกล้องวงจรปิดบริเวณจุดเกิดเหตุ พบภาพเหตุการณ์ขณะรถจักรยานยนต์ของผู้เสียหายล้มคว่ำไถลไปไกลกว่า 20 เมตร ส่วนรถจักรยานยนต์ของคนร้ายวิ่งหลบหนีไปทาง ต.โคกกรวด อ.เมืองนครราชสีมา ขณะนี้ตำรวจเร่งวิทยุเครือข่ายให้ช่วยสกัดจับกุมเพื่อนำตัวมาดำเนินคดีต่อไป