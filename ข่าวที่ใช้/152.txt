เจ้าของร้านเฟอร์นิเจอร์ ใจดี! พร้อมคุยหาทางออกกับหนุ่มขับเก๋งชนร้าน เสียหาย 80 ล้าน
21 ก.พ. 62 (16:22 น.)

พนักงานสอบสวนสรุปสำนวนคดีรถเก๋งชนร้านเฟอร์นิเจอร์เสร็จแล้ว รอผลตรวจแอลกอฮอล์เพียงอย่างเดียว และนัดหมายให้คนขับรถเก๋งมารับทราบข้อกล่าวหา และจะนำตัวส่งฟ้องทันที ยอดความเสียหายทั้งหมดกว่า 81.5 ล้านบาท ทั้งร้านเฟอร์นิเจอร์ และร้านเหล็ก เจ้าตัวและครอบครัวเครียดหนัก

ความคืบหน้าเหตุรถเก๋งพุ่งชนร้านบางกอกลิฟวิ่งมอลล์ ซึ่งเป็นร้านเฟอร์นิเจอร์ขนาดใหญ่ใน อ.หาดใหญ่ จ.สงขลา เมื่อช่วงตี 3 ของคืนวันที่ 18 ก.พ. ที่เกิดไฟลุกไหม้รถเก๋ง และลุกลามไหม้ร้านเฟอร์นิเจอร์หมดทั้งหลัง ค่าเสียหายประมาณ 80 ล้านบาท รวมถึงร้านเหล็กที่อยู่ติดกันเสียหายอีกประมาณ 1.5 ล้านบาท

ล่าสุด วันที่ 21 ก.พ. 62 นายอัชอารีย์ วันดับดุลเลาะฮ์ อายุ 50 ปี เจ้าของร้านเฟอร์นิเจอร์ เปิดเผยว่า ตนเห็นใจกับครอบครัวคู่กรณีมาก และพร้อมที่จะรับคำขอโทษ และให้อภัย ยิ่งเห็นแม่ออกมายกมือไหว้ขอโทษ ตนก็เข้าใจหัวอกของคนเป็นพ่อเป็นแม่ดี

ทั้งนี้ ตนพร้อมที่จะเปิดโอกาสให้มาคุย เพื่อหาทางออกร่วมกันได้ตลอดเวลา และในส่วนในทางคดีก็ว่ากันไปตามขั้นตอนของกฎหมาย

>> แม่หนุ่มเก๋งชนร้านเฟอร์นิเจอร์ สูญ 80 ล้าน กราบขอโทษทั้งน้ำตา ยันลูกเป็นคนดี

ในส่วนของคดีนั้น ทางพนักงานสอบสวน สภ.คอหงส์ อ.หาดใหญ่ จ.สงขา ได้สรุปสำนวนเสร็จเรียบร้อยพร้อมที่จะส่งฟ้องศาลจังหวัดสงขาได้ทันที ระหว่างนี้รอเพียงผลตรวจปริมาณแอลกอฮอล์ในร่างกายของ นายพฤหัส คนขับรถเก๋ง เพียงอย่างเดียวเท่านั้น และเมื่อผลตรวจออกมาแล้ว ก็จะนัดให้นายพฤหัสมารับทราบข้อกล่าวหา และนำตัวส่งฟ้องศาลทันที

โดยยังคงตั้ง 2 ข้อหา คือ ขับรถโดยประมาททำให้ทรัพย์สินเสียหาย โทษปรับ 400-1,000 บาท และ ข้อหาขับรถขณะเมาสุรา โทษจำคุกไม่เกิน 1 ปี ปรับตั้งแต่ 5,000 -20,000 บาท หรือทั้งจำทั้งปรับ และศาลอาจระงับใบขับขี่ไม่เกิน 6 เดือน หรือสั่งอายัดใบขับขี่

ส่วนยอดความเสียหายขณะนี้ได้ข้อสรุปแล้วเช่นกัน โดยในส่วนของร้านเฟอร์นิเจอร์มูลค่าความเสียหายคิดเป็นเงิน 80 ล้านบาท แยกเป็นโครงสร้าง และที่พักอาศัย 40 ล้านบาท และสินค้าภายในร้าน 40 ล้านบาท ส่วนร้านเหล็กที่อยู่ติดกันจำนวน 1.5 ล้านบาท ทั้งความเสียหายของตัวอาคาร และความเสียหายที่ไม่สามารถเปิดกิจการได้ตามปกติ

ขณะที่ในส่วนของ นายพฤหัส และครอบครัว ทั้งพ่อและแม่ขณะนี้ยังอยู่ในภาวะที่สภาพจิตใจย่ำแย่อย่างหนัก และไม่พร้อมที่จะเผยตัว หรือให้สัมภาษณ์ และปรากฏตัวต่อสื่อมวลชน หรือสาธารณะ

อีกทั้งยังเกิดศึกแย่งตัวจากสถานีโทรทัศน์อีกหลายช่อง ที่พยายามติดต่อซื้อตั๋วเครื่องบิน เพื่อให้เดินทางขึ้นไปสัมภาษณ์ที่กรุงเทพฯ ซึ่งทีแรกนายพฤหัสรับปาก แต่สุดท้ายก็ปฏิเสธ เพราะยังอยู่ในภาวะเครียดอย่างหนัก