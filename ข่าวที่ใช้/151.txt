คนทั้งบ้านสะพรึง เมียสาวไทยตายคู่ผัวฝรั่ง คาดเครียดไม่ได้ไปเมืองนอกตามแผน
24 ก.พ. 62 (15:00 น.)

สามีชาวอิตาเลียนเป็นศพคู่กับภรรยาสาวชาวไทย เสียชีวิตเป็นปริศนาคาบ้านพัก น้องสาวเห็นเก็บตัวเงียบผิดปกติ ไปเรียกแต่เจอเป็นศพ คาดฆ่าตัวตาย เพราะผิดแผนไม่ได้ไปอิตาลี

เมื่อคืนวานนี้ (23 ก.พ.) เจ้าหน้าที่ตำรวจ สภ.บางใหญ่ จ.นนทบุรี ได้รับแจ้งเหตุ พบศพผู้เสียชีวิตภายในบ้านหลังหนึ่ง ต.เสาธงหิน อ.บางใหญ่ จ.นนบุรี เมื่อเจ้าหน้าที่ไปถึงพบร่าง นางกุสุมา อายุ 43 ปี และ นายบริซิโอลี อายุ 52 ปี ชาวอิตาเลียน เสียชีวิตอยู่ภายในห้องนอนบนเตียงเดียวกัน

น.ส.สุกัญญา และ นายมิตร ซึ่งมีศักดิ์เป็นน้องสาวและน้องเขยของผู้เสียชีวิต ระบุว่า เมื่อเวลาประมาณ 20.20 น. ได้ขึ้นไปเรียกผู้เสียชีวิตที่ห้อง แต่ไม่มีเสียงตอบรับ จึงได้ใช้กุญแจสำรองไขเข้าไป แต่ก็ไม่สามารถเปิดประตูได้เนื่องจากห้องล็อกกลอนจากด้านใน จึงได้ถีบประตูเข้าไป

หลังจากนั้นก็พบ น.ส.กุสุมา นอนเสียชีวิตอยู่บนเตียงนอน โดยมีผ้าห่มคลุมตัวเอาไว้ เปิดเฉพาะส่วนของใบหน้า และพบร่าง นายบริซิโอลี สามีชาวอิตาเลีย เสียชีวิตอยู่ข้างๆ เตียงนอนภายในห้องเดียวกัน

จากการตรวจสอบสถานที่เกิดเหตุไม่พบร่องรอยการรื้อค้นทรัพย์สินหรือร่องรอยการต่อสู้แต่อย่างใด น้องสาวของผู้เสียชีวิต เล่าว่า ผู้เสียชีวิตทั้งคู่ได้แต่งงานกันเมื่อเดือนกันยายน 2561 ที่ผ่านมา โดยไม่ได้ประกอบอาชีพใดๆ แต่อาศัยอยู่ที่บ้านหลังเดียวกัน 4 คน

โดยก่อนเกิดเหตุ ผู้เสียชีวิตทั้งคู่วางแผนจะเดินทางไปอยู่ที่ประเทศอิตลี เพื่อหางานทำและปักหลักอยู่ที่นู้น แต่ปรากฏว่าทางบ้านของนายบริซิโอลี ไม่ได้ส่งตั๋วเครื่องบินมาให้ ทำให้ผิดแผนและผิดหวัง เชื่อว่าอาจจะทำให้เกิดความเครียด จึงได้ก่อเหตุดังกล่าวขึ้น

ช่วงก่อนเกิดเหตุ เห็นฝ่ายชายลงมาเข้าห้องน้ำชั้นล่างของบ้าน แต่สังเกตเห็นรอยเลือดที่แขน แต่ไม่ได้สอบถามว่าเกิดอะไรขึ้น และหลังจากนั้น นายบริซิโอลี ก็ได้ขึ้นไปอยู่ข้างบนตามปกติ โดยไม่ได้พบเห็น น.ส.กุสุมา ลงมาแต่อย่างใด จนกระทั่งเวลาประมาณ 20.00 น. ตนเห็นผิดสังเกตจึงได้ขึ้นไปตาม เพื่อลงมาทานข้าวและพบเป็นศพดังกล่าว

นอกจากนี้ จากการตรวจสอบยังพบกองเลือดบริเวณพื้นภายในห้องข้างตัวของนายบริซิโอลี โดยที่แขนทั้งสองข้างพบบาดแผล ซึ่งเกิดจากของมีคมและบาดแผลตัดขั้วหัวใจ อีกทั้งยังพบมีดคัตเตอร์อยู่ข้างศพ จากการตรวจสอบร่าง น.ส.กุสุมา ไม่พบร่องรอยบาดแผล แพทย์สันนิษฐานว่าน่าจะเกิดจากการขาดอากาศหายใจ

พ.ต.อ.สุรพจน์ รอดบำรุง ผกด.สภ.บางใหญ่ เปิดเผยว่า กรณีดังกล่าวพบภรรยาชาวไทยนอนเสียชีวิตอยู่บนเตียง ไม่มีบาดแผลใดๆ ส่วนสามีฝรั่งเสียชีวิตอยู่ข้างเตียงนอน มีบาดแผลถูกของมีคมปักเข้าที่หน้าอกซ้ายและแขนทั้ง 2 ข้าง สำหรับสาเหตุน่าจะเป็นเรื่องในครอบครัวเอง ขณะนี้อยู่ระหว่างรอสอบปากคำญาติฝ่ายหญิงอย่างละเอียดอีกครั้ง

ส่วนการเสียชีวิตภรรยาชาวไทยนั้น ยังไม่สามารถสรุปได้แน่ชัดว่าเสียชีวิตจากสาเหตุใด ต้องรอผลแพทย์ชันสูตรประกอบอีกครั้ง สำหรับสามีฝรั่งอยู่ระหว่างประสานสถานทูต เนื่องจากเป็นคนต่างชาติ และต้องแจ้งให้ญาติรับทราบเพื่อรับศพต่อไป