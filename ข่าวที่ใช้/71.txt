

หนุ่มขับรถโรงแรมดังภูเก็ต ขี่รถไปทำงานโดนสายเคเบิ้ลเกี่ยวกลางคัน ดึงล้มคว่ำ-ร่างกระแทกพื้นที่ บาดเจ็บกองคาสายไฟยัวเยี้ย

จากกรณีที่ผู้ใช้เฟซบุ๊กรายหนึ่งได้โพสต์รูปภาพและข้อความ โดยระบุว่า "ขอขอบคุณพี่ที่ขับรถตู้ที่ยอมจอดรถ ทั้งๆ ที่มีแขกติดมาในรถ เพื่อมาช่วยผม ผมขอนับถือน้ำใจของพี่จริงๆ ครับ คนอื่นผ่านมองแล้วผ่านไป แต่ผมเข้าใจครับว่าเขาต้องรีบไปทำงาน เกิดอุบัติเหตุทางก่อนขึ้นเขาทางไปกะตะ จ.ภูเก็ต"

พร้อมกับลงคลิปภาพตัวเองนอนอยู่กลางถนน โดยมีคนขับรถตู้กำลังช่วยตัดสายเคเบิ้ลหรือสายสื่อสารอยู่กลางใกล้สนามยิงปืนฉลอง ทางมุ่งหน้าขึ้นเขากะตะ เหตุเกิดเวลาประมาณ เวลา 05.00 น. เมื่อวานนี้ (14 ก.พ.) ปรากฎว่ามีผู้มาชมและแสดงความคิดเห็นเป็นจำนวนมาก

ล่าสุดผู้สื่อติดต่อไป นายซาการียา อายุ 26 ปี พนักงานขับรถลีมูนซีนโรงแรมดังแห่งหนึ่งในหาดกะตะ อ.เมือง จ.ภูเก็ต พร้อมใบรับรองแพทย์จากโรงพยาบาลวชิระภูเก็ต ระบุว่าได้รับบาดเจ็บจากอุบัติเหตุรถจักรยานยนต์ล้ม มีบาดแผลใต้คางเย็บประมาณ 10 กว่าเข็ม แผลถลอกตามแขนขา และกล้ามเนื้อเข่าอักเสบ มาเพื่อแจ้งความกับพนักงานสอบสวน สภ.ฉลอง เพื่อให้ดำเนินคดีกับเจ้าของสายเคเบิ้ล หรือสายสื่อสาร ที่ทำให้รถล้มจนได้รับบาดเจ็บดังกล่าว และรถยังพังเสียหายด้วย

โดยทาง พ.ต.อ.ภคยศ ทนงศักดิ์ ผกก.สภ.ฉลอง อ.เมือง จ.ภูเก็ต ทราบเรื่องจึงสอบสวน นายซาการียา โดยเล่าให้ฟังว่า ช่วงเช้าตรู่ได้ขี่รถออกมาทำงานตามปกติ กำลังจะไปโรงแรมแห่งหนึ่งที่หาดกะตะน้อย แต่เมื่อขี่รถมาถึงที่เกิดเหตุ ช่วงทางก่อนขึ้นกะตะ เข้าโค้งสะตอ ประมาณ 500 เมตร โดยขับอยู่เลนกลาง ปรากฎว่าได้มีสายเคเบิ้ลหรือสายสื่อสารไม่ทราบของหน่วยไหนตกลงมาเกี่ยวตะกร้าหน้ารถ ทำให้รถล้ม ส่วนตัวเองก็ล้มลงไปนอนกองกับพื้นด้วย โดยมีสายสีดำขนาดเท่านิ้วก้อยเกี่ยวที่ขาและลำตัว


เคราะห์ยังดีที่ช่วงนั้นยังมีสัญจรผ่านมาไปปริมาณไม่มาก ทำให้ไม่เกิดเหตุชนกันขึ้น แต่ตนได้รับบาดเจ็บ ต้องนอนอยู่กลางถนน จังหวะเดียวกับที่พี่คนขับรถตู้ลงมาช่วยนำคีมมาตัดสายเคเบิ้ลหรือสายสื่อสารออกจากตัวและรถให้ พร้อมกับแจ้งเจ้าหน้าที่ตำรส่งโรงพยาบาลดังกล่าว

ทั้งนี้ ถนนเส้นทางดังกล่าว ตนใช้สัญจรไปทำงานทุกวัน ไม่คาดว่าจะถูกสายเคเบิ้ลหรือสายสื่อสารเกี่ยวแบบนี้ จึงอยากให้ทางเจ้าหน้าที่ตำรวจดำเนินคดีกับผู้ที่เกี่ยวข้องหรือกับเจ้าของสายดังกล่าวเพราะทำให้ตนเองได้รับบาดเจ็บและทรัพย์สินเสียหาย และต้องหยุดงานหลายวัน เพราะในสภาพแบบนี้คงจะไปขับรถส่งนักท่องเที่ยวให้บริษัทไม่้ได้

พ.ต.อ.ภคยศ ทนงศักดิ์ ผกก.สภ.ฉลอง อ.เมือง จ.ภูเก็ต ได้สั่งการให้พนักงานสอบสวนรับแจ้งความและทำการสอบสวนดำนินคดีกับผู้ที่เกี่ยวข้องตามที่ผู้เสียหายต้องการ โดยสั่งให้ไปทำการตรวจสอบที่เกิดเหตุและทำการสอบสวนว่าสายดังกล่าวนั้นเป็นสายอะไรและของใคร อีกทั้งตกลงมากลางถนนสาธารณะที่ประชาชนและนักท่องเที่ยวใช้สัญจรกันจำนวนมากได้อย่างไร

เนื่องถนนวิเศษถือเป็นถนนที่เชื่อมระหว่าง พื้นที่ ต.ฉลอง ไปยังหาดกะตะ กะรน รวมทั้งยังสัญจรเข้าตัวเมืองภูเก็ตได้ ฉะนั้นตลอดเวลามีคนสัญจรจำนวนมากถือเป็นอันตรายต่อผู้คนที่สัญจรไปมาอย่างมาก แต่ก็ต้องให้ความเป็นธรรมกับทั้ง 2 ฝ่าย