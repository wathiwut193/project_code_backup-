
รู้ตัวแล้ว โจรใต้ถูกจับตาย ยิงกำนันดับที่ยะลา ส่วนอีกรายที่บาดเจ็บ หนีรอด ตรวจดีเอ็นเอ พบตรงกับแกนนำอาร์เคเคระดับปฏิบัติการ มีหมายจับเพียบ ซ้ำถูกต้านเข้าพื้นที่ ...

จากกรณี นายดุลลาเต๊ะ ยายา อายุ 49 ปี กำนันและประธานกำนัน ถูก 2 โจรใต้ขับขี่รถจักรยานยนต์ติดตามขณะกลับจากละหมาด ก่อนใช้อาวุธปืนอาก้ายิงถล่ม เป็นเหตุให้เสียชีวิต ต่อมาเจ้าหน้าที่ตำรวจออกติดตามคนร้ายไปจนเกิดการยิงปะทะกันขึ้น คนร้ายเสียชีวิตในที่เกิดเหตุ 1 คน เบื้องต้นยังไม่ทราบชื่อ ยึดปืนพก 9 มม.1 กระบอก พร้อมกระสุนและโทรศัพท์มือถือ เหตุเกิดที่บ้านกาสัง หมู่ 3 และ บ้านตาเนาะปูเต๊ะใน หมู่ 4 ต.ตาเนาะปูเต๊ะ อ.บันนังสตา จ.ยะลา เมื่อวันที่ 30 พ.ย. ที่ผ่านมานั้น

หลังเกิดเหตุ พล.ต.ต.กฤษฎา แก้วจันดี ผบก.ภ.จ.ยะลา พ.ต.อ.ธีรพจน์ ยินดี ผกก.สภ.บันนังสตา พ.อ.ธีรยุทธ์ สายยืด ผบ.กรมทหารพรานที่ 33 บันนังสตา นายธราวุธ ช่วยเกิด นายอำเภอบันนังสตา เจ้าหน้าที่ศูนย์พิสูจน์หลักฐาน 10 ยะลา สนธิกำลังเข้าตรวจสอบที่เกิดเหตุ พบว่า นอกจากคนร้ายเสียชีวิตในที่เกิดเหตุ 1 คน แล้ว ยังมีอีกรายถูกกระสุนปืนของเจ้าหน้าที่ตำรวจ ได้รับบาดเจ็บด้วย เจ้าหน้าที่ศูนย์พิสูจน์หลักฐาน จึงได้ดำเนินการเก็บเลือดไปตรวจหาดีเอ็นเอ ส่วนผู้เสียชีวิต ต่อมาเจ้าหน้าที่ได้นำศพส่งไปชันสูตรที่ รพ.บันนังสตา

ระหว่างนั้น มีผู้ใหญ่บ้านลือมุ หมู่ 8 ต.กรงปินัง อ.กรงปินัง จ.ยะลา เขตติดต่อพื้นที่เกิดเหตุ ได้ให้ข้อมูลกับนายธราวุธ ช่วยเกิด นอภ.บันนังสตา ว่า คนร้ายน่าจะเป็นนายอาบะห์ ดีสะเอะ อายุ 30 ปี ซึ่งเป็นลูกบ้าน แต่ได้หลบหนีออกจากหมู่บ้านมานานนับเดือนแล้ว เนื่องจากก่อนหน้า ทางเจ้าหน้าที่ทหารได้เข้าปิดล้อมจับกุมตามหมาย พ.ร.ก. เป็นเหตุให้นายอาบะห์หลบหนีออกจากหมู่บ้านไปตั้งแต่นั้น ต่อมาทางญาติ ได้เดินทางมายืนยันว่า ผู้ตายคือ นายอาบะห์ จริง หลังชันสูตรจึงได้มอบศพให้นำกลับไปจัดการตามประเพณีต่อไปแล้ว

ส่วนคนร้ายที่บาดเจ็บอีกรายนั้น จากการตรวจดีเอ็นเอ พบว่าตรงกับ นายมูฮำหมัด หะยีสาเมาะ อายุ 35 ปี ชาว อ.บันนังสตา จ.ยะลา เป็นแกนนำอาร์เคเคระดับปฏิบัติการ เป็นบุคคลที่มีหมายจับ ป.วิอาญา คดีเผารถทัวร์สายเบตง-กทม. เหตุเกิดบนทางหลวงสาย 410 (ยะลา-เบตง) พื้นที่บ้านกาโสด หมู่ 5 ต.บันนังสตา อ.บันนังสตา เมื่อตอนบ่ายวันที่ 17 ธ.ค.2560 ที่ผ่านมา

ภายหลังก่อเหตุ นายมูฮำหมัด ได้หลบหนีการติดตามจับกุมมาโดยตลอด แต่ไม่สามารถเข้าพื้นที่ได้ เนื่องจากนายดุลลาเต๊ะ ยายา กำนัน ต.ตาเนาะปูเต๊ะ พร้อมชาวบ้านต่อต้าน จนต้องร่วมมือกับ นายอาบะห์ ดีสะเอะ เพื่อน อาร์เคเครุ่นใหม่ ติดตามไปยิงนายดุลลาเต๊ะ เสียชีวิต ภายหลังก่อเหตุ ตัวเองกับนายอาบะห์ ถูกเจ้าหน้าที่ตำรวจติดตามไปจับกุมจนเกิดปะทะ จนบาดเจ็บ นายอาบะห์ เสียชีวิตดังกล่าว

โดยในตอนสายวันที่ 1 ธ.ค.นี้ นายธราวุธ ช่วยเกิด นอภ.บันนังสตา เปิดเผยว่า กำลัง เจ้าหน้าที่ 3 ฝ่าย มี ตำรวจ ทหารและฝ่ายปกครอง ได้ประสานเจ้าหน้าที่ทหารชุดสุนัขสงครามระดมกำลังออกติดตามไล่ล่านายมูฮำหมัด หะยีสาเมาะ ที่ได้รับบาดเจ็บ.