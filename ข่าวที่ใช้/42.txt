
2หนุ่มพนักงานขับรถถูกคนร้ายยิงดับคาพวงมาลัย รถเสียหลักตกข้างทาง บริเวณคลองหก ปทุมธานี ส่วนเพื่อนที่มาด้วยกันนอนอยู่เบาะหลังรอดหวุดหวิด เบื้องต้น ตร.ตั้งประเด็นปัญหาส่วนตัว และเรื่องเจอเหตุซึ่งหน้าในการขับรถ โดยจะตรวจสอบกล้องวงจรปิดในเส้นทางดังกล่าว...   

เมื่อเวลา 20.00 น. วันที่ 6 ธ.ค.61 ร.ต.อ.นิพล บุตรสง่า รอง สว.สอบสวน ได้รับแจ้งเหตุมีผู้เสียชีวิตถูกยิงด้วยอาวุธปืน เสียชีวิตอยู่บนรถตู้ เหตุเกิดบริเวณ หมู่ 7 ต.คลองหก อ.คลองหลวง จ.ปทุมธานี หลังรับแจ้งจึงรายงานผู้บังคับบัญชาให้ทราบ และเดินทางไปตรวจสอบที่เกิดเหตุพร้อมด้วย พ.ต.อ.ทูน เดชคุณมาก ผกก.สภ.คลองห้า เจ้าหน้าที่ตำรวจชุดสืบสวน สภ.คลองห้า เจ้าหน้าที่วิทยาการกองพิสูจน์หลักฐาน เขต 1 และเจ้าหน้าที่อาสามูลนิธิร่วมกตัญญู   

ในที่เกิดเหตุพบรถตู้โดยสารไม่ประจำทาง ยี่ห้อโตโยต้า สีบอรนซ์เงิน หมายเลขทะเบียน 31-5921 กทม. เสียหลักพุ่งชนตอหม้อเสาไฟฟ้าข้างทาง ภายในรถพบผู้เสียชีวิต 1 ราย ทราบชื่อคือ นายสิทธิชัย หรือยักษ์ ชอบธรรม อายุ 50 ปี สภาพศพเสียชีวิตอยู่ที่นั่งคนขับ ถูกยิงด้วยอาวุธปืนไม่ทราบขนาดเข้าที่หัวไหล่ข้างขวา ตรวจสอบข้อมูลโดยรอบที่เกิดเหตุ พบร่องรอยกระสุนปืนที่ขอบประตูรถฝั่งคนขับ 1 แห่ง และกระจกรถตู้ถูกเปิดไว้ โดยคาดว่าผู้เสียชีวิตเปิดกระจกเพื่อสูบบุหรี่ เนื่องจากพบก้นบุหรี่ตกอยู่ที่บริเวณหน้าปัดไมค์รถจำนวน 1 มวน นอกจากนี้ยังพบกับนายอุดร หรือดร เชยสุวรรณ อายุ 52 ปี เพื่อนของผู้เสียชีวิตซึ่งนั่งรถมาด้วยกันยืนให้การเจ้าหน้าที่ตำรวจด้วยอาการตกใจ เบื้องต้นเจ้าหน้าที่กองพิสูจน์หลักฐานได้เก็บข้อมูลหลักฐานในที่เกิดเหตุเพื่อตรวจสอบหาร่องรอยวิถีกระสุนปืนและเก็บหลักฐานในที่เกิดเหตุไว้ตรวจสอบอย่างละเอียด   

นายอุดร เพื่อนผู้เสียชีวิต ให้การว่า ตนเองเป็นเพื่อนกับนายสิทธิชัย ซึ่งมีอาชีพเป็นพนักงานขับรถของบริษัท เกษมกฤษ company ซึ่งขับรถรับส่งพนักงาน เมื่อช่วงเย็นหลังจากที่ตนเองขับรถส่งพนักงานซึ่งเป็นช่างไปส่งที่สถานีหมอชิต จากนั้นนายสิทธิชัย ได้ชวนตนไปหาเพื่อนที่ย่านคลองเก้า หนองเสือ ปทุมธานี จึงได้ขับรถมาด้วยกัน โดยนายสิทธิชัย อาศัยเป็นผู้ขับรถให้ จากนั้นเมื่อไปถึงที่บ้านเพื่อนของนายสิทธิชัย ได้ลงไปพูดคุยกับเพื่อน ส่วนตนนอนอยู่บนรถ จังหวะนั้นตนเองปวดปัสสวะจึงได้ลงจากรถมายืนปัสสวะที่ข้างทางใกล้บ้านเพื่อนนายสิทธิชัย จากนั้นประมาณ 10 นาที นายสิทธิชัย ก็กลับขึ้นรถและก็บอกว่าจะขับรถให้ เพื่อเดินทางกลับบ้านที่หมู่บ้านกรีฑา เขต กทม. ตนเองจึงได้ไปนอนอยู่ที่ด้านหลังรถเพราะง่วงนอน ก่อนจะได้ยินเสียงปืนดังขึ้น จึงสะดุ้งตื่น และก็เห็นนายสิทธิชัยร้องครวญครางสักพักก็นิ่งไป จากนั้นรถก็เสียหลักตกข้างทาง ตนตกใจไม่ทราบว่าเกิดเหตุอะไร และไม่เห็นผู้ที่ก่อเหตุ และก็มีชาวบ้านและเจ้าหน้าที่มูลนิธิที่ขับผ่านมาเข้ามาช่วยเหลือ   

ด้านเจ้าหน้าที่ตำรวจได้สอบสวนนายสำเริง ทองเอี่ยม พยานที่มาพบเหตุการณ์ เป็นเจ้าหน้าที่มูลนิธิร่วมกตัญญู ทราบว่า ขณะกำลังขับผ่านที่เกิดเหตุ เห็นว่ามีรถประสบอุบัติเหตุตกข้างทางจึงได้จอดดูและเข้าช่วยเหลือคนขับเพราะคิดว่าได้รับบาดเจ็บ แต่เมื่อลงมาตรวจสอบดูพบว่าเสียชีวิตแล้ว จึงได้รีบแจ้งเจ้าหน้าที่ตำรวจ อย่างไรก็ตามจะได้สอบสวนเพื่อนผู้เสียชีวิตที่มาด้วยอย่างละเอียดอีกครั้ง โดยทราบว่าทั้งสองคนเป็นพนักงานขับรถของบริษัทฯ ซึ่งได้นำรถของบริษัทฯ ขับออกมานอกเส้นทางและมาเกิดเหตุดังกล่าว เบื้องต้นตั้งปมประเด็นในการก่อเหตุของคนร้าย เรื่องปัญหาส่วนตัว และเรื่องเจอเหตุซึ่งหน้าความขัดแย้งในการขับรถระหว่างการเดินทาง ซึ่งจะได้ตรวจสอบกล้องวงจรปิดในเส้นทางดังกล่าวเพื่อตรวจสอบหารถคนร้ายที่ก่อเหตุและจะได้ติดตามตัวมาดำเนินคดีตามกฏหมายต่อไป.