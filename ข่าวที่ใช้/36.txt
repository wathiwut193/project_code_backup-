
ตำรวจ ปส.เปิดยุทธการภารกิจ “แมงกะพรุน” บุกทลายโกดังผลิตน้ำมันกัญชารายใหญ่ส่งขายต่างประเทศ มีนายทุนใหญ่ชาวญี่ปุ่นอยู่เบื้องหลัง ลักลอบตั้งโรงงานนานกว่า 1 ปี พร้อมจับกุมอีก 6 คดียาเสพติด ของกลางเกือบ 3 ล้านเม็ด ยึดทรัพย์ 444 ล้าน

เมื่อช่วงเช้าวันที่ 6 ธ.ค.61 ผู้สื่อข่าวรายงานว่า ตำรวจปราบปรามยาเสพติด (บช.ปส.) เปิดยุทธการภารกิจ “แมงกะพรุน” ตรวจค้นโกดัง เลขที่ 559/5 หมู่ที่ 7 ถ.บางพลี-ตาหรุ ต.บางพลีใหญํ อ.บางพลี สมุทรปราการ พบของกลาง ประกอบด้วย ยางกัญชา ,น้ามันกัญชา สารเคมี และอุปกรณ์ในการผลิตตํางๆ หลายรายการ และจับกุมผู้ต้องหา 4 คน ประกอบด้วย นายสุริยันต์ หรือยัน สุวรรณไชยรบ อายุ 34 ปี นายศุภกิจ หรือกิจ แก้วมะ อายุ 54 ปี นายโจเซฟ หรือ Sid ทรูเลย์ อายุ 67 ปี สัญชาติอังกฤษ และนายคูลิค เดวิด อายุ 65 ปี สัญชาติแคนาดา โดยนายคูลิค สัญชาติแคนาดา เป็น 1 ในกลุ่มนายทุน ส่วนนายโจเซฟ สัญชาติอังกฤษ เป็นผู้สอนและแนะนำ และควบคุมการผลิตน้ำมันกัญชา ก่อนจะส่งไปขายยังต่างประเทศ

เบื้องต้นจากการสืบสวนมีข้อมูลกระบวนการนี้มีการมาตั้งโรงงานผลิต ย่านบางพลี จังหวัดสมุทรปราการ มานานกว่า 1 ปี และเคยส่งน้ำมันกัญชาน้ำหนักรวมกว่า 5 ตัน ให้กับเครือข่ายค้ายาเสพติดในประเทศเบลเยียมมาแล้ว ซุกซ่อนไปในขุยมะพร้าวอัดก้อน เมื่อเดือนมีนาคมที่ผ่านมา นอกจากนี้จากการสืบสวนยังทราบว่ามีนายทุนใหญ่เป็นชาวญี่ปุ่น ซึ่งไม่แน่ชัดว่ากัญชาในการผลิตแต่ละครั้งจะถูกส่งไปยังประเทศใดบ้าง แต่การสืบสวนทราบว่าวัตถุดิบที่ใช้ในการผลิตส่วนหนึ่งหาได้จากกลุ่มเครือข่ายยาเสพติดในประเทศไทย อีกส่วนได้จากเครือข่ายยาเสพติดจาก สปป.ลาว 

ทั้งนี้ตำรวจอยู่ระหว่างขยายผลว่าขบวนการนี้มีความเกี่ยวข้องกับการเครือข่ายค้าเฮโรอีนรายใหญ่ เมื่อปี 2555 หรือไม่

พล.ต.อ.เฉลิมเกียรติ ศรีวรขาน รองผู้บัญชาการตำรวจแห่งชาติ (รองผบ.ตร.) ยังได้แถลงการจับกุมเครือข่ายยาเสพติดรายใหญ่ เช่น คดีจับกุมยาบ้า 1 ล้านเม็ด พร้อมผู้ต้องหาชาวไทยใหญ่ 5 คน ขณะลักลอบนำยาเสพติดใส่รถกระบะ จากจังวัดเชียงราย เพื่อไปส่งให้กับลูกค้าในพื้นที่กรุงเทพมหานคร และปริมณฑล แต่เมื่อมาถึงที่จังหวัดอ่างทอง ฝ่ายสืบสวนก็สามารถสกัดจับกุมได้ โดยกลุ่มผู้ต้องหาจะหลีกเลี่ยงเส้นทางหลักที่มีด่านหลักของเจ้าหน้าที่เพื่อหลีกเลี่ยงการตรวจสอบ

นอกจากนี้ ตำรวจยังจับกุมยาบ้า 780,000 เม็ด พร้อมผู้ต้องหา 2 คน ที่อยู่ในเครือข่าย “นายเหน่ง” เครือข่ายยาเสพติดรายใหญ่ภาคเหนือ ขณะกำลังนำยาเสพติดไปส่งมอบให้กับผู้ซื้อในจังหวัดเชียงราย ซึ่งขณะเข้าจับกุมผู้ต้องหาได้พยายามขับรถหนี จนทำให้ดาบตำรวจนายหนึ่งได้รับบาดเจ็บ ก่อนชุดสืบสวนจะสามารถติดตามจับกุมได้ในที่สุด

สำหรับการจับกุมยาเสพติดทั้ง 7 คดี ได้ผู้ต้องหา 21 คน ยึดยาบ้าของกลางกว่า 2,900,000 เม็ด, น้ำมันกัญชากว่า 70 กิโลกรัม , ยางกัญชากว่า 6 กิโลกรัม, กัญชาแห้งกว่า 600 กิโลกรัม, ไอซ์กว่า 3 กิโลกรัม และยาอีอีกจำนวนหนึ่ง พร้อมยึดทรัพย์สินทั้งหมดกว่า 444 ล้านบาท.