
ชาวบ้านสงสัย คนจีนมาเป็นสิบ เช่าบ้าน 2 หลังย่านปากเกร็ด ได้ 1 เดือน ทำตัวผิดปกติ แจ้งตำรวจตรวจสอบ พบเป็นแก๊งปั่นหุ้น ฟันกำไร ใช้วีแชตพูดคุยหลอกชาติเดียวกัน ถูกจับรวม 16 คน ได้ค่าจ้างเดือนละ 2 หมื่น...

เมื่อวันที่ 1 ธ.ค. พล.ต.ท.สุรเชษฐ์ หักพาล ผบช.สตม. พ.ต.อ.เขมพัทธ์ โพธิพิทักษ์ ผกก.สภ.ปากเกร็ด พร้อมตำรวจท่องเที่ยว และชุดศูนย์ปราบปรามอาชญากรรมทางเทคโนโลยีสารสนเทศ แถลงการจับกุมแก๊งคนจีน หลอกลวงปั่นหุ้นในประเทศจีน และใช้ประเทศไทยเป็นฐานกระทำผิด จำนวน 16 ราย แบ่งเป็นชาย 11 คน หญิง 5 คน พร้อมของกลางคอมพิวเตอร์ตั้งโต๊ะ จำนวน 22 เครื่อง โทรศัพท์ 156 เครื่อง และซิมการ์ด 86 ซิม

พล.ต.ท.สุรเชษฐ์ กล่าวว่า เจ้าหน้าที่รับแจ้งว่าบ้านเลขที่ 46/112 และ 46/115 ซอยแจ้งวัฒนะ-ปากเกร็ด 32 ต.บางพูด อ.ปากเกร็ด จ.นนทบุรี มีต่างชาติพูดภาษาจีนเข้ามารวมตัวกันอยู่จำนวนมากอย่างผิดปกติ เกรงว่าเป็นกลุ่มต่างด้าวเข้ามารวมตัวกันทำสิ่งผิดกฎหมายในราชอาณาจักรไทย จึงแจ้งเบาะแสให้ตำรวจเข้าตรวจสอบ จากนั้นได้ส่งเจ้าหน้าที่ไปสังเกตการณ์ทราบว่ากลุ่มผู้ต้องหาจะพักอาศัยหลับนอน ที่บ้านเลขที่ 46/112 ส่วนบ้านเลขที่ 46/115 ไว้สำหรับทำงาน โดยสภาพที่พักมีลักษณะปกปิดไม่มีการแสดงชื่อสถานทำการ หรือแสดงประเภทการดำเนินการกิจการใดๆ โดยคนกลุ่มนี้ใช้ชีวิตอยู่แค่บ้าน 2 หลังเท่านั้น

จากนั้นวันที่ 28 พ.ย. เจ้าหน้าที่ศูนย์ปราบปรามอาชญากรรมทางเทคโนโลยีสารสนเทศ นำหมายศาลจังหวัดนนทบุรี เข้าตรวจค้นบ้านเลขที่ 46/115 พบกลุ่มผู้ต้องหากำลังนั่งอยู่หน้าคอมพิวเตอร์ ลักษณะผู้ต้องหาจะพูดคุยชักชวนเหยื่อคนจีน ผ่าน App WeChat โดยพูดคุยและชักจูงให้เหยื่อชาวจีนด้วยกัน เชื่อว่าหุ้นที่ทางกลุ่มแนะนําเป็นหุ้นที่มีราคาดี และเมื่อเหยื่อหลงเชื่อซื้อหุ้น ทําให้ราคาหุ้นเพิ่มราคาสูงขึ้น ทางกลุ่มจะเทขายหุ้นดังกล่าว

จากการสอบถามกลุ่มผู้ต้องหาให้การว่าได้ถูกนายทุนชักชวนมาทำงานเดินทางมาด้วยวีซ่านักท่องเที่ยว ทางสนามบินดอนเมือง เมื่อมาทำงานจะได้ค่าตอบแทนเดือนละ 2 หมื่นบาท โดยทำหน้าที่พูดคุยชักชวนคนจีนในกลุ่มวีแชทให้ซื้อหุ้น ในลักษณะชักจูงให้ เชื่อว่าหุ้นทางกลุ่มแนะนำเป็นหุ้นที่มีราคาดี โดย 1 คนจะใช้บัญชีวีแชทมากกว่า 1 บัญชี เพื่อใช้ในการพูดคุยเป็นหน้าม้า และเมื่อผู้เสียหายชาวจีนหลงเชื่อซื้อหุ้นตามคำแนะนำจำนวนมาก ทำให้ราคาหุ้นเพิ่มราคาสูงขึ้น ทางกลุ่มจะเทขายหุ้นดังกล่าว ซึ่งมีลักษณะเช่นเดียวกับการปั่นหุ้น โดยกลุ่มผู้ต้องหาได้กำไรจากผลต่างของราคาหุ้นที่เปลี่ยนแปลงไป และเปอร์เซ็นต์จากการบริการซื้อขายหุ้นจากผู้เสียหาย คาดว่าสร้างความเสียในประเทศจีนมูลค่ากว่า 100 ล้านบาท

ทั้งนี้ ชาวจีนกลุ่มนี้ได้เริ่มดำเนินการภายในบ้านดังกล่าว เป็นระยะเวลาประมาณ 1 เดือน มีชายชาวไทยเป็นผู้เช่าบ้านให้ในราคา 5 หมื่นบาท ทั้งนี้จะทำการขยายผลจับกุมดำเนินคดีตามกฎหมายต่อไป.