
ญาติสุดเศร้ารอรับศพ "ดอกเตอร์หนุ่ม" เซ่นฤทธิ์รักแรงหึง พร้อมนำศพตั้งบำเพ็ญกุศลที่วัดสี่แยกสมเด็จ ขณะที่ภรรยายังเก็บตัวเงียบ

จากกรณี ดอกเตอร์รัฐศาสตร์ อายุ 45 ปี ผู้บริหารและผู้ได้รับใบอนุญาตโรงเรียนเอกชนชื่อดังใน อ.สมเด็จ จ.กาฬสินธุ์ ถูกกระสุนปืนอาวุธปืนขนาด 9 มม. ยี่ห้อกล็อก ยิงเข้าที่ศีรษะ 1 นัด หลังจากมีปากเสียงกันกับ นางมยุรา อายุ 44 ปี ภรรยา

>> นักธุรกิจสาวทำปืนลั่น เจาะขมับสามีดอกเตอร์ ชนวนเหตุจากคำถามเดียว "ใครโทรมา"

โดย นางมยุรา อ้างว่า ช่วงระหว่างที่ทะเลาะกันนั้นมีการยื้อแย่งปืนกันจนทำให้ปืนลั่น กระทั่งต่อมาดอกเตอร์รัฐศาสตร์ได้เสียชีวิต และตำรวจเตรียมที่จะแจ้งข้อหาเพิ่มกับภรรยาตามที่เสนอข่าวไปแล้วนั้น

>> ดอกเตอร์หนุ่มเหยื่อปืนลั่นเจาะขมับ สิ้นใจแล้ว! ตำรวจตั้งข้อหาเมียเพิ่ม "ฆ่าโดยเจตนา"



ขณะที่ นายประเวท เสนาะเสียง เจ้าหน้าที่กู้ภัยอโศก ซึ่งได้เข้าไปช่วยเหลือเหตุการณ์วันเกิดเหตุได้เล่าเหตุการณ์ให้ฟังว่า วันเกิดเหตุช่วงประมาณเวลา 04.30 น.ได้รับแจ้งว่ามีคนถูกอาวุธปืนยิงที่บ้านพัก จึงนำทีมเข้าไปช่วยเหลือ

โดยขณะเข้าไปภายในบ้านบริเวณชั้น 2 พบดอกเตอร์รัฐศาสตร์ ได้รับบาดเจ็บนั่งก้มหน้าหลังพิงผนังห้อง มีเลือดไหลเต็มใบหน้า โดยมีบาดแผลถูกยิงที่ศีรษะ ซึ่งมีภรรยายืนร้องไห้ตัวสั่นอยู่ข้างๆ เจ้าหน้าที่จึงช่วยกันปฐมพยาบาลเบื้องต้น และห้ามเลือดแล้วรีบนำตัวส่งโรงพยาบาลสมเด็จ และเนื่องจากอาการสาหัสและถูกยิงเข้าที่จุดสำคัญ จึงต้องนำตัวส่งต่อไปยังโรงพยาลศูนย์ขอนแก่นแล้วมาทราบภายหลังว่าเสียชีวิต

ขณะที่บรรยากาศที่วัดสี่แยกสมเด็จ เขตเทศบาลตำบลสมเด็จ อ.สมเด็จ จ.กาฬสินธุ์ ซึ่งญาติกำลังเตรียมสถานที่รับศพของ ดอกเตอร์รัฐศาสตร์ ที่จะเคลื่อนจากโรงพยาบาลศูนย์ขอนแก่น จ.ขอนแก่น เพื่อนำกลับมาบำเพ็ญกุศลทางศาสนาที่วัดสี่แยกสมเด็จ ในช่วงเย็นวันนี้ เป็นไปด้วยความโศกเศร้าของญาติและผู้ใกล้ชิด ที่ยังคงตกใจและยังทำใจไม่ได้กับการสูญเสียอย่างกะทันหัน

ทางญาติทั้งฝ่ายของดอกเตอร์รัฐศาสตร์ และญาตินางมยุรา ไม่ให้ข้อมูลใดๆ และได้ขอความร่วมมือกับสื่อมวลชน และห้ามการบักทึกภาพภายในงานศพของดอกเตอร์รัฐศาสตร์ เนื่องจากทุกคนยังอยู่ในความโศกเศร้า และเกรงว่าทางครอบครัวจะสะเทือนใจไปมากกว่านี้

ส่วน นางมยุรา ยังคงเก็บตัวเงียบและยังทำใจไม่ได้เช่นกัน โดยกำหนดการบำเพ็ญกุศลศพของดอกเตอร์รัฐศาสตร์ จะมีขึ้นระหว่างวันที่ 15-18 ก.พ. และอาจจะมีพิธีฌาปนกิจในวันที่ 18 ก.พ.



สำหรับความคืบหน้าของคดี พ.ต.อ.ทวีศักดิ์ รักษาศิลป์ ผกก.สภ.สมเด็จ อ.สมเด็จ จ.กาฬสินธุ์ กล่าวว่า ขณะนี้ นางมยุรา ได้ขอยืนประกันตัวเป็นเงินสด 500,000 บาท ซึ่งพร้อมที่จะเรียกตัวมาเมื่อไหร่ก็ได้

อย่างไรก็ตาม สำหรับคดีนี้เป็นเรื่องที่เกิดขึ้นภายในครอบครัวระหว่างสามีภรรยากัน ซึ่งจากการสอบสวนเบื้องต้นเป็นเรื่องที่เกิดจากความหึงหวงแล้วเกิดอารมณ์ และอาจจะด้วยความใจร้อนและขาดสติจนเกิดการทะเลาะกัน ซึ่งหลังจากเกิดเหตุก็ไม่ได้หลบหนีไปไหนและแจ้งให้ตำรวจทราบ

ต่อไปทางตำรวจจะเรียกสอบพยานแวดล้อมอีกเพียงเล็กน้อย พร้อมกับรอผลตรวจทางนิติวิทยาศาสตร์ ทั้งผลการผ่าพิสูจน์สาเหตุการเสียชีวิตจากแพทย์ ผลการตรวจวิถีกระสุน และคราบเขม่าดินปืน เพื่อนำมาประกอบสำนวนต่อไป