
(14 ก.พ.) ที่หน้า สภ.เขาย้อย อ.เขาย้อย จ.เพชรบุรี มีการ แถลงข่าวผลการจับกุมตัว นายกฤตนัย หรือ เต๋า อายุ 35 ปี ผู้ต้องหาตามหมายจับ ข้อหาพยายามวางเพลิงเผาทรัพย์อันเป็นโรงเรือนอันเป็นสาธารณสมบัติของแผ่นดิน โดยเจ้าหน้าที่ตำรวจได้ติดตามจับกุมตัวได้เมื่อ เวลาประมาณ 23.00 น. ของวันที่ 13 กุมภาพันธ์ 2562 ที่บริเวณป่าละเมาะข้างวัดวังน้ำเขียว ต.ท่าเคย อ.สวนผึ้ง จ.ราชบุรี หลังผู้ก่อเหตุหนีไปกบดาน จนกระทั่งมีชาวบ้านแจ้งเบาะแสให้เจ้าหน้าที่ตำรวจเข้าจับกุมตัวได้

>> หวิดย่างสดตำรวจ! อดีตผู้ต้องหาแค้นถูกจับหลายครั้ง ราดน้ำมันจุดไฟเผาโรงพัก

โดยผู้ต้องหาให้การรับสารภาพว่าเป็นบุคคลเดียวกันกับผู้ที่ก่อเหตุจากภาพกล้องวงจรปิดที่วางเพลิงเผาที่หน้า สภ.เขาย้อย เมื่อช่วงกลางดึกของวันที่ 2 มกราคม 2562 ที่ผ่านมา โดยผู้ต้องหาให้เหตุผลว่าที่จุดไฟเผาไม่ได้มีความเกลียดชังเจ้าหน้าที่ตำรวจ แต่ทำไปเพราะความความน้อยใจและคับแค้นใจมารดาที่ชอบทะเลาะกันบ่อยครั้ง และทุกครั้งเมื่อทะเลาะมารดาจะแจ้งตำรวจให้มาจับกุมตัว ซึ่งก่อนเกิดเหตุก็ได้ทะเลาะกับมารดามาจึงมาก่อเหตุเพื่อให้มารดาได้เห็นว่าตนเองมีความคับแค้นใจ

โดยเจ้าหน้าที่ตำรวจได้นำตัวทำแผนชี้จุดรับสารภาพตั้งแต่ขับรถเข้ามาจอดบริเวณทางเข้า สภ.เขาย้อย ก่อนที่จะจุดไฟและหยิบแกลลอนน้ำมันโยนใส่ในกองเพลิงก่อนที่จะขับรถหลบหนีไปและนำไปจอกทิ้งไว้ในป่าพื้นที่ตำบลบางเค็มและหลบหนีในซ่อนตัวในพื้นที่ อ.สวนผึ้ง จ.ราชบุรี จนกระทั่งถูกจับกุมตัวในที่สุด

โดยภาพคลิปดังกล่าวถูกนำมาเปิดเผยเมื่อ วันที่ 11 กุมภาพันธ์ 2562 ซึ่งคลิปวิดีโอ บันทึกภาพรถกระบะอีซูซุ 4 ประตูสีขาว วิ่งผ่านประตูราดน้ำมันวนรอบอาคารที่ทำการ สภ.เขาย้อย อ.เขาย้อย จ.เพชรบุรีแล้วกลับมาจอดที่บริเวณทางออก จากนั้นคนขับซึ่งเป็นชายได้ลงมาจากรถ ก่อนจุดไฟ ไปที่รอยน้ำมัน แต่ปรากฏว่าเปลวไฟที่วิ่งลุกเป็นทาง ไปหยุดที่บริเวณแอ่งน้ำ คนขับจึงเดินอ้อมไปท้ายรถกระบะแล้วหยิบยกถังน้ำมันขนาด 20 ลิตรมาราดลงไปในกองไฟจนเกิดเป็นเปลวเพลิงลุกไหม้ขนาดใหญ่ เจ้าหน้าที่ตำรวจ ได้วิ่งเข้าไปเพื่อดำเนินการจับกุมแต่ชายคนดังกล่าวได้ขึ้นรถขับหลบหนีมุ่งหน้าเข้าไปในเส้นทางหมู่บ้านเขาย้อยโดยมีเปลวไฟลุกติดรถกระบะไปบางส่วน

พ.ต.อ.สมเกียรติ โฉมฉาย ผกก.สภ.เขาย้อย เปิดเผยว่า เหตุดังกล่าวเกิดขึ้นเมื่อเวลาประมาณ 21. 21 น. วันที่ 2 มกราคม 2562 มีหลักฐานเป็นภาพปรากฏตามคลิปดังกล่าว โดยเจ้าหน้าที่ตำรวจได้ดำเนินการติดตามจับกุม คนขับรถกระบะรายดังกล่าวที่พบว่าถูกขับไปจอดทิ้งไว้ในพื้นที่ตำบลบางเค็ม อ.เขาย้อย แต่ไม่พบตัวคนขับ ทั้งนี้ตามภาพที่ปรากฏตามสื่อต่างๆ ทางพนักงานสอบสวนจึงรวบรวมพยานหลักฐานขอศาลจังหวัดเพชรบุรีออกหมายจับผู้ต้องหาในวันเดียวกัน ส่วนอัตราโทษสูงถึงขั้นประหารชีวิต